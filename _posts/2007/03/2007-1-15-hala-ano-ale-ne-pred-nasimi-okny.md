---
title: Sportovní hala? Ano, ale ne před našimi okny
category: zpravodajství
tags:
- Boskovice
- sportovní hala
- 3-2007
---

Zatímco třeba hokej a fotbal má v Boskovicích díky investicím v posledních letech docela slušné zázemí, krytou sportovní halu pro míčové sporty, která by odpovídala potřebám města velikosti Boskovic, sportovní veřejnost stále postrádá. Nyní je projekt nového sportovního stánku konečně na světě.

Hala má vyrůst na rohu ulic Bílkovy a Slovákovy v těsném sousedství základní školy. Ne všichni jsou ale s umístěním stavby právě v této lokalitě srozuměni. Zvláště někteří obyvatelé domů na Bílkově ulici se děsí toho, že by místo na zeleň měli ze svých oken výhled na velkou betonovou krabici.

Nespokojení občané sepsali petici, ve které žádají zastupitele, aby přípravu stavby víceúčelové sportovní haly zastavili. Důvodů, proč hala nemá být právě tam, kde ji chce město postavit, přidali hned několik. Obávají se zejména hluku, úbytku zeleně rozšířením zastavěné plochy i znehodnocení studní v okolí stavby. Argumentují také tím, že projekt dostatečně neřeší otázku parkovacích ploch. K petici připojilo svůj podpis sto deset občanů.

Město však rozjetou akci zastavit nechce. Starosta Boskovic Jaroslav Dohnálek se domnívá, že lidé, kteří petici podepsali, měli o chystané stavbě špatné informace. „Představují si zřejmě, že tam vyroste dvacet metrů vysoké monstrum, ale to je nesmysl,“ uklidňuje občany dotčené části Boskovic starosta. Ani obavy ze zvýšené hlučnosti podle něj nejsou na místě. „Hala bude víceúčelová pouze v tom smyslu, že v ní bude možné provozovat více druhů sportu, jako například basketbal, florbal, sálovou kopanou a podobně. Není určená pro kulturní akce, velké koncerty a hudební produkci,“ vyloučil Jaroslav Dohnálek.

Sportovní hala má stát v areálu základní školy Slovákova převážně v místech, kde je nyní antukové hřiště. Je navržena tak, aby sportovnímu utkání mohlo naráz přihlížet dvě stě osmdesát sedících a padesát stojících diváků. Tomu odpovídá podle vyjádření odboru územního rozvoje boskovického městského úřadu i řešení parkovacích míst.

Podle projektové dokumentace pro územní řízení je velikost pozemku pro stavbu dostatečná. Byla zpracována hluková studie a na jejím základě vydala Krajská hygienická stanice Brno kladné stanovisko,“ tlumočil závěry úředníků z odboru územního rozvoje mluvčí boskovické radnice Jaroslav Parma.

Zastupitelstvo Boskovic petici občanů zamítlo. Ti přesto mají stále možnost odvolání v rámci územního řízení. Podle starosty Jaroslava Dohnálka by to však nebylo příliš šťastné řešení. „Pokud se územní řízení zastaví, prostředky, které se už do přípravy stavby vložily, přijdou vniveč,“ upozornil starosta.

Stavba sportovní haly, která by vyřešila potřeby sportovců v Boskovicích, má stát zhruba padesát milionů korun. Město počítá s jejím maximálním využitím, kdy v dopoledních hodinách by měla sloužit žákům škol a druhou polovinu dne místním sportovním klubům.