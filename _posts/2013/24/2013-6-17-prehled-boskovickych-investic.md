---
title: Obavy lidí z výstavby sportovní haly mohou být i kvůli investičním akcím v minulosti
authors: Marek Osouch
category: publicistika
tags:
- Boskovice
- sportovní hala
- 24-2013
---

Sportovní hala začala být v Boskovicích v poslední době velmi diskutovaným tématem. Bude kvůli ní dokonce i referendum. Referendum, v němž se lidé mají vyjádřit, zda chtějí sportovní halu na Slovákově ulici. Jedním z důvodů, proč část občanů nechce halu v tamní lokalitě, je špatné podloží a s tím související riziko i případného prodražení celé stavby. V Boskovicích by takové prodražení nebylo nic neobvyklého. Připomeňme si některé problémové a prodražené investiční akce z posledních let.

### Zámecký skleník 

V roce 1998 přešla zdevastovaná budova zámeckého skleníku do vlastnictví města, nicméně nájemce provozující diskotéku v prostorách skleníku se odmítal vystěhovat. V roce 2000 došla boskovické radnici trpělivost a skleník za pomoci strážníků a zámečníků převzala. Ještě tentýž rok proběhla první část oprav. Za necelých 780 tisíc byla kompletně opravena střecha.

V roce 2001 přišla na řadu rekonstrukce celého objektu. Výběrové řízení vyhrála firma Ekoingstav, která už dříve v Boskovicích opravovala náměstí. „Všechny firmy nabídly přibližně stejnou cenu. O výsledku výběrového řízení rozhodovaly také reference, záruka na odstranění závad a podobně,“ uvedla v dubnu roku 2001 tehdejší místostarostka Boskovic Jarmila Stloukalová. Vítězná firma slíbila opravit skleník za necelých dvacet milionů korun. Do té doby však nikdo z boskovické radnice nechtěl sdělit, na kolik peněz oprava podle jejich odhadů přijde. „Je vypsáno výběrové řízení a my nechceme účastníky navádět,“ sdělil tehdy dotazujícím se zastupitelům Vlastimil Kolář z odboru výstavby.

Oprava začala v květnu 2001 a vše šlo podle plánu. V květnu 2002 ovšem vznikly problémy – na stavbě se přestalo pracovat. Subdodavatelé firmy Ekoingstav se nemohli domoci peněz za své dodávky materiálu, a tak přestali s firmou spolupracovat. Ke konci května rozhodli členové valné hromady o vstupu firmy do likvidace. Město následně převzalo dohled nad stavbou a samo jednalo se subdodavateli. Do začátku prázdnin se skleník dokončit nepodařilo. Jeho slavnostní otevření se nakonec přesunulo do poloviny prázdnin. Celková oprava zámeckého skleníku vyšla na 21,5 milionu korun. Konečná cena se tak neliší nijak zásadně od původní, na rozdíl od investičních akcí, které město teprve čekaly.

### Kryté lázně 

V roce 2004 se začalo s rozsáhlou rekonstrukcí krytých lázní v Boskovicích. Důvodem rekonstrukce byl jejich havarijní stav. „Náš záměr je takový, že lázně budou rozšířeny. Vznikne zde pětadvacetimetrový bazén, stávající bazén by měl mít vyšší dno a sloužil by hlavně jako relaxační pro menší děti a zdravotně postižené. S výměnou technologií se uvolní prostory, které by měly být využity na zázemí areálu jako je bufet, masáže, sauna, posilovna a podobně. Na otázku, co vše tam bude možné umístit, nám však odpoví až projekt,“ řekl tehdejší místostarosta Boskovic Lubomír Petrželka. Náklady na rekonstrukci odhadovalo vedení města na více než dvacet milionů korun. S podobnou cenou přišla i vítězná firma MiTTaG, která nabídla necelých třicet milionů. S opravou se začalo na podzim roku 2004 a byla dokončena o rok později.

Začátkem roku 2005 už však začaly přicházet zprávy, že lázně budou dražší. „Bazén byl v kritickém stavu, prosakovala vana, což způsobovalo poškození omítky a mohlo to mít za následek až vážné narušení statiky budovy. Po odkrytí krovů se zjistilo, že jsou úplně prohnilé. V havarijním stavu byla také elektroinstalace, rozvody odpadů a vody, podlahové topení v podstatě nefungovalo,“ popsal tehdy stav před zahájením rekonstrukce Lubomír Petrželka s tím, že ani zázemí bazénu již neodpovídalo dnešním požadavkům. „Dá se říct, že se v podstatě využijí jen obvodové zdi a bazénová vana, u které se ale musí udělat nová izolace,“ dodal. Cena se nám tak vyšplhala na 46 milionů – zatím.

Současně se začaly ozývat hlasy z řad občanů a plavců, že rozměry nového plaveckého bazénu nebudou dostačující a že se jejich připomínkami nikdo nezabýval. Tehdejší starosta František Sivera to však tak neviděl. „Není pravda, že bychom se tím nezabývali. Ale když jsme stáli nad variantou, jestli platit za dvě dráhy navíc dvanáct milionů, zvítězila varianta čtyř drah. Ta byla předložena zastupitelstvu, které ji odsouhlasilo. Původně by se tam dokonce vešly jen tři dráhy, ale na základě několika jednání s vlastníky pozemků jsme se dohodli, že metr nám bezúplatně převedou, a tak tam budou moci být čtyři dráhy,“ oponoval starosta. Trenér boskovických plavců Jan Horák měl při přestavbě lázní také výhrady. Považoval celou akci za uspěchanou a dodal, že s nimi ani nikdo nemluvil. „Ještě loni v květnu *[v roce 2004, pozn. redakce]* mi starosta řekl, že ještě není ani jisté, jestli se vůbec bude rekonstruovat. A v září už se začalo. Plánovanou rekonstrukci s námi z radnice v podstatě nikdo nekonzultoval. Po rekonstrukci budeme mít určitě lepší podmínky, než jsme měli dosud, ale nebude to úplně ono,“ uvedl Horák.

Za měsíc nového roku se navíc částka vyšplhala na 54 milionů. František Sivera vysvětloval, že stav objektů byl mnohem horší, než se původně myslelo. „Přece není možné, aby se na to přišlo až při zahájení stavby. Lidé, kteří zde pracovali, upozorňovali celé roky na havarijní stav,“ připomněli tehdy plavci. „Při rekonstrukci starých objektů to tak bohužel bývá. A když se do něj hrábne, zjistí se, že je stav mnohem horší. Těm zvýšeným nákladům se nebylo možné vyhnout,“ řekl tehdy starosta. Náklady se nakonec zastavily až na částce 66 milionů korun, tedy dvojnásobku původní částky.

### Zimní stadion 

Na jaře roku 2005 přišla na řadu další investice – zastřešení zimního stadionu a zmodernizování veškerých technologií. Rekonstrukce zimního stadionu by se navíc dala nazvat takovým etapovým závodem, protože jeho rekonstrukce po jednotlivých úsecích trvala až do roku 2011. Město uvažovalo i o výstavbě nového stadionu, který by ovšem nebyl v Červené zahradě a vyšel by na více než 110 milionů. Z tohoto plánu radnice nakonec odstoupila a rozhodla se pro rekonstrukci stávajícího.

V první etapě počítalo vedení města s výdaji kolem 32 milionů korun. Firma PS Brno, která vyšla vítězně ze soutěže, ovšem nabízela cenu za první etapu 75 milionů korun včetně DPH. Daň se ale následně městu vrací, a tak se tedy dostaneme na částku přes „pouhých“ 50 milionů korun. Do toho ale vznikly Služby Boskovice s. r. o., které v Boskovicích provozují sportovní areály, a začaly se angažovat na opravě stadionu. Smlouva s vítěznou firmou byla přepracována a Služby si vzaly na starost modernizaci chlazení. Firma PS Brno nadále pracovala na zastřešení a částečném opláštění stadionu, výměně a výstavbě nových mantinelů, střídaček nebo trestných lavic. Konečná cena první části rekonstrukce vyšla zhruba na 62 milionů korun. Veřejnosti se stadion otevřel na začátku prosince roku 2005, ale opravy ještě nebyly zdaleka u konce.

Od roku 2006 až do současnosti probíhá takzvaná II. etapa rekonstrukce. V roce 2006 došlo ke sporu mezi městem a hasičským záchranným sborem, který požadoval vybudovat odvody kouře v případě požáru. Tehdejší boskovický tajemník Pavel Vlach řekl, že město nepočítalo s dodatečnými požadavky hasičů. „V součtu by to znamenalo zvýšení částky o čtyři miliony, které nemáme. Jediná možnost je tedy stadion letos neoplášťovat a odsunout to na příští rok,“ prohlásil tehdy Vlach. Toto zdůvodnění však hasiči odmítli. Požárně bezpečnostní řešení stavby bylo podle nich součástí projektové dokumentace od samého počátku. „Pokud je vydáno stavební povolení, už do projektové dokumentace nemůžeme zasahovat, natož tam dávat nějaké dodatečné požadavky, uvedli hasiči. „V rozpočtu jsme měli na protipožární opatření milion korun, ale ukázalo se, že budou potřeba čtyři. Nejspíš se na ně dostatečně nepamatovalo,“ konstatoval tehdejší tajemník.

V dalších letech pokračovaly plánované opravy pod dohledem Služeb Boskovice. Bylo dokončeno opláštění, opravily se staré kabiny a vybudovaly nové. Dále proběhla oprava sociálního zařízení, kotelny a byla zakoupena tribuna. Poslední investicí v roce 2011 bylo vybudování odvlhčení, které má zabránit kondenzaci vodní páry na vnitřní straně pláště a následnému stékání vody na kluziště. „Ledová plocha se kvůli tomu musela každé ráno ořezávat a přebrušovat, ale především tento stav nesvědčil ocelové konstrukci,“ upozorňoval na jaře v roce 2011 starosta Boskovic Jaroslav Dohnálek.

Ve druhé etapě se počítalo s výdaji ve výši 35 milionů korun. V zápisech ze zasedání zastupitelsva ani rady města ovšem není dohledatelné, zda byla tato částka dodržena, či byla překročena. Sečteme-li však skutečné náklady první etapy a plánované výdaje na druhou, dostaneme se na necelých sto milionů korun. Proti původním plánům, které činily 60 milionů na obě etapy, se tak navýšily náklady nejméně o třetinu. A to ještě není stadion stále dostavěn. V letošním roce například naplánovala rada města vybudovat ochoz na zimním stadionu.

### Koupaliště 

Poslední velkou a zároveň dnes velice aktuální investiční akcí byla rekonstrukce koupaliště, jehož oprava probíhala také na dvě etapy. Nejdříve v roce 2007 vznikl během necelých tří měsíců v areálu Červenky provizorní bazén za sedm milionů korun, který stavěla firma Skanska. O dva roky později se přešlo k rozsáhlé rekonstrukci za 64 milionů korun, ale to už staveniště brázdily stroje firmy IMOS. Původní plán, který uváděl 60 milionů na druhou etapu, tak byl téměř dodržen, nicméně od první rekonstrukce v roce 2007 provází koupaliště do dneška problémy s únikem vody. Část závad se podařilo reklamovat, avšak poslední známou závadu úniku vody, která má za následek i odplavení prosívky pod bazénem, a tedy vznik kaveren, již bude financovat město z vlastního rozpočtu. Reklamaci není možné uplatnit, protože jedna firma (IMOS) říká, že problémové místo nebudovala, a druhá (Skanska) zase tvrdí, že nic opravovat nebude, protože bylo zasaženo do jejího díla. Podle vedení města přijde oprava na dva miliony korun. Jaká bude skutečnost, se ukáže za několik týdnů.