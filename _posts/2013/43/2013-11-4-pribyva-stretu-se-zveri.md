---
title: Na podzim přibývá střetů se zvěří
author: Petr Meluzín
category: informace
tags:
- okres Blansko
- doprava
- 43-2013
---

Během jediného večera ve středu 30. října došlo na Blanensku ke dvěma střetům vozidla se zvěří. První nehoda se stala kolem půl šesté, kdy osobnímu autu jedoucímu od Protivanova na Žďárnou vběhlo z bezprostřední blízkosti do cesty divoké prase. To bylo při střetu usmrceno, na vozidle vznikla škoda za 48 tisíc korun. K další nehodě došlo před osmou hodinou večer na silnici mezi Boskovicemi a Vratíkovem. Řidič Volkswagenu Passat tam srazil srnu, která mu také náhle skočila do cesty. Na vozidle vznikla škoda za asi 10 tisíc korun. 

V podzimním období musejí řidiči zejména při průjezdu lesními a polními úseky počítat s častějším pohybem zvěře v blízkosti silnic a přizpůsobit tomu rychlost jízdy. Policisté na Blanensku šetřili letos už 50 nehod, při nichž byla sražená zvěř, za předchozí rok 2012 to bylo celkem 76 nehod.