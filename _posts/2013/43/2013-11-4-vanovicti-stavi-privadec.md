---
title: Vanovičtí staví přivaděč, vody už bude dost
authors: Žaneta Ondroušková
category: Z regionu
tags: Vanovice Drválovice voda 43-2013
---

Málo pitné vody nebo její špatná kvalita jsou problémy, se kterými už dlouho bojují obyvatelé Vanovic a Drválovic. Tamní zastupitelé už několik let plánují přivaděčem propojit vanovický vodojem a páteřní vodovod mezi Velkými Opatovicemi a Boskovicemi. Potrubí, které by jim dostatek pitné vody zajistilo, v současnosti konečně dostává reálnou podobu. Hotové bude příští rok v květnu. 

„Vanovice i Drválovice se dlouhodobě, zvláště v letních měsících, potýkají s vážným nedostatkem pitné vody, v místní části Drválovice i s její kvalitou. 

Vlivem zvýšeného odběru zejména kvůli napouštění bazénů a zalévání bylo nutné situaci řešit,“ uvedl vanovický starosta Petr Dvořáček s tím, že si obec už dříve vytvořila finanční rezervu, a proto letos mohla po projektové přípravě a výběrovém řízení stavbu zahájit. 

Vodovodní přivaděč povede převážně přes pozemky obce, dlouhý bude přes šestnáct set metrů. „Připojíme se na páteřní vodovod mezi Velkými Opatovicemi a Boskovicemi, který kopíruje takzvanou Hitlerovu dálnici a už teď zásobuje vodou většinu obcí na Malé Hané. Přivaděč povede do vodojemu ve Vanovicích spojeného s tím drválovickým. Tím pádem jsme připravení na přečerpávání vody i do této naší obce,“ vysvětlil Dvořáček. Dostatek vody je podle starosty momentálně zásadní i proto, že v Drválovicích vzniká rozsáhlá výstavba nových domků. Požadavky na množství vody budou tedy v budoucnu ještě větší. 

Obec si potrubí zaplatí převážně sama. Svazek vodovodů a kanalizací v tomto případě do stavby nezasahuje. „Dali jsme jim pouze souhlas k připojení,“ doplnil tajemník svazku Petr Tioka. Vanovičtí tak za stavbu zaplatí necelých milion a půl korun. Dalších tři sta tisíc přispěl na vybudování přivaděče kraj. „Akce je rozložena tak, aby byla hotová nejpozději do konce května příštího roku,“ dodal starosta Dvořáček s tím, že momentálně po pár týdnech prací mají dělníci položenou už třetinu plánovaného potrubí.