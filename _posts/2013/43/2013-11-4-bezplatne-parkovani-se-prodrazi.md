---
title: Půlhodina bezplatného parkování se prodraží
authors: Petra Bílá
category: zprávy
tags: Boskovice parkování 43-2013
---

Když boskovičtí na začátku dubna zaváděli novinku v podobě půlhodiny bezplatného parkování na Masarykově náměstí, stáli před několika neznámými. Jak se změna osvědčí? Jak velký výpadek příjmů s sebou přinese? Po sedmi měsících fungování nového systému už mají jasno. „Ztráta není tak vysoká. Jak jsme předpokládali. Očekávali jsme výpadek příjmu na poplatcích za parkování okolo šedesáti procent. Podle informací provozovatele parkovacích automatů se průměrná ztráta bude pohybovat mezi třiceti a čtyřiceti procenty,“ prozradil místostarosta Boskovic Dominik Božek.

Přesnou finanční ztrátu vyčíslil Milan Strya, jednatel firmy Služby Boskovice, pod kterou spadá provoz parkovacích automatů v Boskovicích. „Výše ztráty proti stejnému období loňského roku je za různé měsíce různá. V dubnu a květnu spousta lidí o novince v poplatcích za parkování ještě nevěděla, a tak byl výpadek příjmů okolo deseti procent. Červnová ztráta se pohybovala přes čtyřicet procent. O prázdninách se ztráta nepatrně snížila, protože na náměstí parkovalo hodně turistů, kteří viděli automat na parkování, a tak automaticky zaplatili poplatek. V září se ztráta opět dostala na úroveň čtyřiceti procent. Sečteno a podtrženo, od prvního dubna do konce září je celková meziroční ztráta Služeb Boskovice ve výnosech z parkovacích automatů na Masarykově náměstí ve výši 118 734 korun. K tomu je třeba přičíst zvýšené náklady ve výši 12 497 na tisk parkovacích lístků a 12 000 na přenastavení parkovacích automatů. Vše nasvědčuje tomu, že propad příjmů se bude pohybovat okolo 40 procent,“ uvedl Strya.

I podle zkušeností příslušníků městské policie řidičům chvíli trvalo, než si na novinku zvykli. Teď už ji ale úspěšně používají. „Zpočátku jsme řidiče upozorňovali na nový systém parkování. Na to, že i když chtějí první půlhodinu parkovat zdarma, musejí si vzít parkovací lístek. Po těch měsících, co změna platí, už ale měli čas se s ní seznámit. Takže ten, kdo nemá parkovací lístek, je pokutován,“ sdělil ředitel Městské polici Boskovice David Krátký. Částečnou úlevu v poplatcích za parkování na Masarykově náměstí Boskovičtí zavedli v zájmu podnikatelů, kteří mají na náměstí své prodejny.

Novinka měla spolu s tradičními akcemi mimo jiné také přispět k oživení ruchu na náměstí. Podle Božka změna svůj účel splnila. „Od podnikatelů nemám signály, že by pocítili zásadní zlepšení. Možná by měli popřemýšlet, co mohou sami udělat pro to, aby oslovili více zákazníků. Když se změna v parkování schvalovala, já jsem zvedl ruku i pro to, že zmírnění poplatků za parkování mělo přispět k oživení historického centra města, což se nám myslím podařilo,“ zhodnotil Božek. Jeho slova potvrdil Radim Petrů, který má na náměstí v Boskovicích prodejnu cyklistických a sportovních potřeb. „Nedá se říct, že by nám od doby, co se půlhodiny bezplatně parkuje, nějak zásadně přibylo zákazníků. Ale změna je z mého pohledu určitě prospěšná,“ zhodnotil Radim Petrů.

Ve městě je celkem pět placených parkovišť. Kromě více než třicetiminutového parkování na Masarykově náměstí řidiči platí také na parkovišti na Bezručově ulici, na náměstí 9. května, na ulici 17. listopadu a na parkovišti na ulicích Sušilova a Hradní. „Například za loňský rok byly celkové výnosy z provozu parkovacích automatů ve městě asi 2 miliony korun včetně daně. Parkoviště na Hradní ulici je na první pohled využíváno méně efektivně, a to přestože poplatek za parkování byl snížen z deseti korun na pět. Parkoviště využívají hlavně řidiči, kteří mají parkovací karty, těch máme v této lokalitě prodaných okolo dvaceti. Obecně se dá říct, že o parkovací karty je slušný zájem, jelikož její pořízení je pro občany výhodné. Řidiči, kteří by chtěli na Hradní ulici zaparkovat jednorázově, mají podle mého názoru psychologickou bariéru. Když vidí závoru při vjezdu na parkoviště, mají strach, že se jim při odjezdu neotevře,“ vysvětlil Strya.
