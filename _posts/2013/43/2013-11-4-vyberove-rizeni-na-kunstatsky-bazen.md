---
title: Na projekt bazénu vyhlásí třetí výběrové řízení
author: eL
category: přečtěte si
tags: Kunštát výstavba 43-2013
---

V Kunštátě po dvou neúspěšných pokusech připravují už třetí výběrové řízení na zhotovení projektu bazénu, který se má nacházet v areálu základní školy.

„Do prvního výběrového řízení byli přihlášeni pouze čtyři zájemci. Bohužel všechny nabídky obsahovaly vysokou cenu za provedení projektu. Samotné řízení nesplnilo naše očekávání, proto bylo zrušeno,“ konstatoval starosta Kunštátu Zdeněk Wetter. Po zrušení prvního řízení bylo vyhlášeno druhé, které bylo vyvěšeno na veřejném portálu a oslovilo více zájemců. „I o jeho zrušení jsme však rozhodli při hodnocení nabídek, když vyvstal problém s pochopením zadávacích podmínek ze strany projektantů. Řízení muselo být zrušeno pro jeho netransparentnost,“ vysvětlil Zdeněk Wetter. Nyní je třetí výběrové řízení v přípravné fázi, upřesňují se jeho podmínky. Ty by tentokrát měly být vytvořeny po konzultaci s projektantem. 

Samotný bazén by sloužit nejen pro kunštátské školáky, ale i pro ostatní školy z okolí. „Je tu i možnost, že by byl využíván veřejností, ale nyní to nelze upřesnit. Diskutovat se o ní bude až po realizaci projektu, závisí to z velké části na legislativních podmínkách,“ doplnil kunštátský starosta.