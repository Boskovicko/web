---
title: Povolební anketa
authors: Tomáš Trumpeš
category: publicistika
tags: Boskovice volby politika 43-2013
---

Od voleb do Poslanecké sněmovny uplynuly první dny nabité událostmi, dosud však není příliš jasné, kam tyto události směřují. Několika místních politiků jsme se zeptali, jak výsledek voleb hodnotí a jaký očekávají další vývoj. Otázky jsme formulovali stručně: 1) Jak hodnotíte výsledek voleb? 2) Jak odhadujete další vývoj povolebních vyjednávání?

### Hana Nedomová, ČSSD, zastupitelka Jihomoravského kraje

1. Pokud se ptáte na výsledky voleb v Boskovicích, tak dobře. ČSSD získala o 0,97 procent více hlasů, než tomu bylo v roce 2010, kdy byla větší účast voličů o 2,64 procent. To znamná, že v roce 2010 získala ČSSD v Boskovicích 26,80 hlasů s procentní účastí 64,45 a v roce 2013 27,77 hlasů s procentní účastí 62,78.
2. I přes všechno to, co se nyní děje, pořád věřím v to, že bude vytvořena trojkoalice ČSSD, KDU-ČSL a hnutí ANO.

### Jaromíra Vítková, KDU-ČSL, místostarostka Boskovic

1. Výsledek voleb s ohledem na návrat KDU-ČSL do poslanecké sněmovny považuji za úspěch. Žádné jiné malé straně z minulých období se toto nepodařilo. Voliči dle mého názoru reagovali na dění ve vrcholové politice a vyjádřili nespokojenost vládním stranám.
2. V této době jednání stagnují s ohledem na situaci v ČSSD. Souhlasím s vedením KDU-ČSL, že je třeba zvažovat průniky programů a nebýt v koalici za každou cenu.

### Petr Ducháček, TOP 09, starosta Drnovic

1. Po třech letech ve vládě, kdy TOP 09 vedla nejméně populární ministerstva, je 12 procent v podstatě úspěch.
2. Doufám v takový vývoj a v takovou vládu, která udrží zodpovědnou politiku posledních let. Díky ní klesl státní dluh a stoupla důvěra zahraničních investorů, což jsou ideální podmínky pro zvýšení životní úrovně všech. Přál bych si, aby nová vláda těchto benefitů využila.

### Vladimír Stejskal, ODS, starosta Letovic

1. Občané rozhodli a mě jejich rozhodnutí nepřekvapilo, snad mě překvapil jen opravdu veliký zisk hnutí ANO. Jinak jsem nic jiného neočekával. Pro nás starosty je špatné, že i my trpíme ve výsledku za ty, kteří jsou v politice o čtyři patra výše.
2. Velice mě mrzí postoj některých čelních představitelů ČSSD. Jak se to bude dál vyvíjet, uvidíme, věšteckou kouli nemám. Ale doufám, že si snad všichni nahoře uvědomí, že stát by měl fungovat pro lidi, jako si to uvědomujeme my, starostové. Já chci mít pěkné Letovice, oni se také musejí hlavně chtít dobře starat o stát.
