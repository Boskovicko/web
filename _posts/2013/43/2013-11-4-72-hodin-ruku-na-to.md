---
title: 72 hodin – ruku na to!
layout: clanek
author: Jitka Hrnčířová
category: napsali nám
tags: Boskovice dobrovolnictví 43-2013
---

To je název celostátního projektu, kdy dobrovolníci po dobu tří dnů mohou udělat něco prospěšného pro lidi, přírodu a místo, kde žijí. Organizátorem projektu je Česká rada dětí a mládeže. Datum bylo stanoveno na dny 10. až 13. října. Této aktivity se zúčastnily i děti z Mateřské školy, základní školy a praktické školy Boskovice projektem nazvaným I my se zapojíme! 

Rozhodli jsme se zlepšit životní prostředí v nejbližším okolí. Skupina dětí s vyučujícími se vypravila 10. října odpoledne do lesa směr vodní nádrž Boskovice. Přidala se i jedna z maminek. Žáci sbírali vše, co do lesa nepatří. Nechybělo vybavení jako igelitové odpadní pytle, pracovní rukavice, a dokonce ani šátky s logem 72 hodin. Byli jsme překvapeni, co všechno mohou lidé do lesa zahodit – našli jsme kus rohožky, porcelánový hrneček a spoustu dalších věcí. Děti odvedly kus práce. 

Toto netradiční odpoledne jsme zakončili posezením u ohýnku na školní zahradě opékáním špekáčků, s písničkami a kytarou. 

Projekt I my se zapojíme! pokračoval také v pátek 11. října dopoledne, kdy se skupiny žáků pustily do úklidu kolem areálu školy. Vše probíhalo v příjemné náladě, i počasí nám docela přálo. A my máme radost, že jsme udělali něco prospěšného pro svoje nejbližší okolí. 