---
title: Jsem Vojtěch Jasný – pořád stále šťastný
author: Eva Sáňková
category: napsali nám
tags: film kino 43-2013
---

Takto se představil legendární režisér Vojtěch Jasný v sobotu 19. října v doubravickém kině svým příznivcům a obdivovatelům, kteří přišli, aby shlédli promítání jeho filmů a zaposlouchali se do jeho skvělého vyprávění nejen o filmech a filmování samotném, ale také o obyčejném životě.

Hned v začátku musíme vzpomenout rok minulý, kdy Doubravici a naše kino navštívil pan režisér 22. června poprvé a kdy měli diváci možnost vidět jeho skvělé filmy Touha, Až přijde kocour a vrcholné dílo režiséra i celých šedesátých let minulého století Všichni dobří rodáci. Nezapomenutelný den. Rádi jsme proto využili nabídky našeho spoluobčana Radima Bedana, který zprostředkoval další milou návštěvu legendárního režiséra.

Příchod Vojtěcha Jasného do sálu kina provázel srdečný a hlavně zasloužený potlesk. Diváci současně přivítali herečku Drahomíru Hofmanovou, která ve slavných Rodácích hrála Veselou vdovu. Po úvodním slovu Jiřího Voráče z brněnské Masarykovy univerzity, byl promítnut dokument o Vojtěchu Jasném, který byl natočen pro Filmový festival Karlovy Vary jako úvod k promítání restaurované kopie filmu Všichni dobří rodáci. Po tomto dokumentu následoval film z roku 1960 Přežil jsem svou smrt.

I když současná promítací technika trošičku zkomplikovala čitelnost jeho titulků, myslím, že i tak to byl pro všechny přítomné zážitek. A následná beseda určitě také. Po krátké přestávce jsme přešli k veselejšímu žánru promítnutím povídkového filmu z roku 1966 Dýmky. Ten sestává ze tří povídek: Dýmka hercova, Dýmka lordova a Dýmka sv. Huberta. Také vám schází Dýmka režisérova? Ve filmu ji neuvidíte, ale jako dárek si ji z Doubravice (kromě jiných dárků) odvezl spokojený Vojtěch Jasný.

Na Filmovém festivalu v Cannes v roce 1968 obdržel cenu za režii, v roce 2007 v Praze cenu Český lev za celoživotní přínos české kinematografii, na letošním MFF v Karlových Varech obdržel z rukou Jiřího Bartošky Cenu prezidenta MFF a v Doubravici od věrných diváků a obdivovatelů jeho díla cenu Dýmka režisérova Doubravice nad Svitavou 2013.

Neúnavný režisér Vojtěch Jasný pak dlouho odpovídal na dotazy přítomných. Stejně neúnavně si vedl i při autogramiádě, která celé slavnostní a krásné odpoledne uzavírala.

Co k této akci ještě dodat? Jen pár slov: řekněte sami – komu se poštěstí, aby v tak skvělé společnosti mohl prožít celé odpoledne? Važme si toho, že se takové osobnosti, jakou je Vojtěch Jasný u nás líbí, a čekejme, jestli splní to, co napsal do Pamětní knihy Doubravice nad Svitavou: „Udržte kino a já se vrátím.“ Budeme se těšit!
