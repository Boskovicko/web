---
title:  Kaplička na Suchém přivítá letošní zimu v novém
author: Žaneta Ondroušková
category: Z regionu
tags: Suchý opravy 43-2013
---

Kapličku v Suchém už pár měsíců halí lešení. Tamní zastupitelé se shodli, že si stavba, nacházející se při výjezdu z obce směrem na Žďárnou, zaslouží opravit. „Děláme novou fasádu, železné dveře vyměňujeme za dřevěné a v plánu je i oprava krovů a střešní krytiny,“ popsal starosta obce Jiří Vyklický s tím, že kaplička už několik desetiletí spravovaná nebyla. Tehdy ji řemeslníci obdařili mimo jiné škrabanou omítkou, která se k podobným stavbám nehodí. 

S pracemi začali už na přelomu srpna a září, hotoví budou do konce listopadu. „Celkové náklady se pohybují kolem tři sta padesáti tisíc korun. Obec zaplatí zhruba sedmdesát tisíc, zbytek pokryjí dotace,“ upřesnil Vyklický, který současně dodal, že se zastupitelé od historiků pokusí zjistit, z jakého období kaplička pochází. První zmínka o ní se totiž datuje až  k roku 1924. „Tehdy místní kronikář zaznamenal, že na zvoničce opravili střešní krytinu,“ doplnila sušská místostarostka Kateřina Hebelková.