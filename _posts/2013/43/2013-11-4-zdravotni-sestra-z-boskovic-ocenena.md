---
title: Vítězství v celorepublikové soutěži si odnesla zdravotní sestra z Boskovic
author: MK
category: Z regionu
tags: Boskovice nemocnice rozhovory 43-2013
---

*První.* S tímto verdiktem odcházela 19. října boskovická zdravotní sestra z oddělení ARO Zdena Oldřichová z náchodského divadla, kde probíhal finálový večer soutěže Batist Nej sestřička. Jde o soutěž, kde hlavní roli nehraje věk nebo fyzická krása, ale myšlenkou je poukázat na náročnou práci, podstatnou úlohu ve zdravotnictví, profesionalitu a chování nejen k pacientům. 

Do finále se z téměř pěti set přihlášených kandidátek probojovala nejlepší desítka, která se pak utkala ve čtyřech disciplínách – představení, otázky od poroty, módní přehlídky v sesterské uniformě a úkol ze zdravovědy. Jak sama Zdena Oldřichová řekla, těší ji, že se jí podařilo vyhrát pátý ročník soutěže a tím dát také dárek boskovické nemocnici, která letos slaví padesát pět let. Vítězství je oceněním její celoživotní práce, ale i práce jejích spolupracovníků, kteří ji do soutěže přihlásili. 

**Co vás vedlo k tomu, že jste se rozhodla pro povolání zdravotní sestry?**

Od svých 10 let jsem své volné chvíle nejraději trávila se svým dědečkem, který o čtyři roky později náhle zemřel. Tehdy jsem se rozhodla, že když jsem nedokázala pomoci jemu, chci pomáhat alespoň jiným. 

**Pracujete celý život v boskovické nemocnici. Na kterých odděleních?**

Chirurgie, ARO, po revoluci – ve funkci hlavní sestry a návrat na ARO. A měla jsem velké štěstí na své nejbližší nadřízené. 

**Co patří mezi vaše zájmy, záliby?**

Ráda plavu, chodila jsem cvičit jógu a momentálně je mou největší radostí tříletý vnouček, se kterým se nejvíc nasměji. 

**Jaká byla reakce nejbližší rodiny na vaše vítězství?**

Všichni měli velkou radost. Syn mi hned poslal SMS: Super, velká gratulace, tak to jsem nečekal, fakt dobrý. Mimochodem ani já to nečekala a také to na mně bylo při vyhlášení znát. 

**Jakou otázku vám položil porotce a který to byl?**

Byla to Tereza Řehořová, Miss Junior 2012, která se zeptala, jestli si pamatuji na své začátky, třeba na první injekci. Mohla jsem odpovědět ano, vzpomínám si, že tenkrát se pacient ptal, kolik je mi roků. Pár roků jsem si tehdy přidala, abych ho uklidnila. Dnes bych si raději ubírala, ale už se nikdo neptá. 

**A co spolusoutěžící?**

I pan David Novotný (zakladatel akce) se podivil nad tím, jak bezvadný kolektiv se tu sešel. Měly jsme všechny pocit, že se známe dlouho. Atmosféra byla úžasná, moc jsem si to užívala. Jediné, čeho jsem se bála, bylo nezklamat ty, co mi věří. 

**Co vám vítězství přineslo, co pro vás znamená?**

Nové poznání, nezapomenutelný a neopakovatelný zážitek. Vím, že se mi již nikdy nepodaří během tak krátké chvilky dojmout k slzám a udělat šťastnými tolik lidí. Myslím tím všechny z naší nemocnice, kteří mě přijeli do krásného Náchoda podpořit. Bez nich bych to tak lehce nedokázala.
