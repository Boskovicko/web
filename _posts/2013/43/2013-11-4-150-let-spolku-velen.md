---
title: Výstava v muzeu připomene 150 let od založení spolku Velen
author: Tomáš Trumpeš
category: kultura
tags: Boskovice Velen muzeum Naboso výstavy 43-2013
---

Výstava k 150. výročí založení čtenářsko-zpěváckého spolku Velen v Boskovicích bude slavnostně zahájena ve čtvrtek 7. listopadu v 16 hodin ve výstavních prostorách místního muzea. Výstava nese název K zdaru obce a k slávě vlasti, doplněný o podtitul Čtenářsko-zpěvácký spolek Velen 1863. Výstava potrvá do 8. prosince a byla připravena za podpory Jihomoravského kraje a ve spolupráci se Státním okresním archivem v Blansku a Sokolem Boskovice. 

Po oslavách v boskovické knihovně se tak jedná o další připomínku založení významného spolku. Na výstavu navážou také oslavy, které připravili boskovičtí divadelníci. I ti svou činnost odvozují od založení spolku Velen. 

„Čtenářsko-zpěvácký spolek Velen stál v čele národně emancipačních snah v Boskovicích a na jeho tradici navazují i současné instituce a ochotnické aktivity, z nich především městská knihovna a ochotnické divadelní soubory. Vznik kulturních spolků – čtenářských a pěveckých – je jedním z projevů vzrůstu národního uvědomění a náleží k prvním organizačním krokům národního hnutí. Dobou největšího rozmachu českých národních spolků jsou 60. léta 19. století. České kulturní spolky sehrály ve vývoji národního hnutí na Moravě bezesporu velmi významnou roli. Velký podíl na jejich vzniku a činnosti náleží vlasteneckým kněžím, kteří – opouštějíce semináře prodchnuti národním citem – zakládali na svých působištích farní, školní, obecní i spolkové knihovny s českou literaturou a často přijímali i funkce knihovníků těchto knihoven,“ popsal historik z boskovického muzea Petr Vítámvás. 

Výstava podle něj připomene na základě dobových dokumentů a článků činnost spolku a úlohu osobností, jež svou činností přispěly ke vzniku boskovického čtenářského spolku Velen – vlasteneckých kněží Libora Scholze a Jana Soukopa a boskovického rodáka a pedagoga Petra Bílky. „Součástí výstavy bude improvizovaná, veřejnosti přístupná čítárna s dobovými novinami, časopisy a knihami, které tehdy ve spolkové čítárně členové Velena četli a z nichž se vzdělávali,“ doplnil Petr Vítámvás. 

### Divadelní oslavy

K oslavám se tedy připojují i boskovičtí divadelníci, kteří aktuálně působí pod hlavičkou Sokola a tvoří tři samostatné soubory. Nejprve proběhne v sobotu 16. listopadu od 19 hodin v sokolovně Slavnostní večer ke 150. výročí založení ochotnického divadla v Boskovicích. Na programu bude ocenění zasloužilých členů divadla, křest knihy Jiřího Bušiny Boskovické divadlo II. a několik melodií z operet a muzikálů. Vše pod režijním vedením Jitky Machálkové. V pátek 22. listopadu zahraje v rámci oslav Ochotnické divadlo Boskovice konverzační komedii s lehce detektivní zápletkou Neila Simona Řeči. Inscenaci režírovala Jana Řezníčková. V neděli 24. listopadu zahraje od 18 hodin rovněž v sokolovně amatérské divadlo Naboso svou nejúspěšnější inscenaci Uvařeno autora Jáchyma Topola v režii Tomáše Trumpeše. Tato inscenace se v roce 2012 probojovala až na Jiráskův Hronov. Také v prostorách sokolovny bude během oslav připravena speciální výstava, a to o dějinách ochotnického divadla v Boskovicích. 

### Kniha Jiřího Bušiny

U příležitosti oslav se, jak je už zmíněno výše, podařilo také připravit vydání druhého dílu knihy Jiřího Bušiny Boskovické divadlo. Autor v ní navazuje na svou předchozí publikaci, která historický vhled končila na počátku devadesátých let. Druhý díl tedy obsahuje historii boskovického divadelnictví mezi lety 1992 a 2013.

Jiří Bušina v ní mimo jiné vysvětluje, proč se i divadelníci odkazují k založení čtenářsko – pěveckého spolku Velen jako k počátku své vlastní historie. „Protože tento spolek prováděl i scénky a deklamovánky a měl ve svých stanovách pěstovati hudbu a hry zákonem dovolené, pokládáme jeho vznik i za vznik historie ochotnického divadla,“ uvádí autor Jiří Bušina. 

Kniha přináší základní informace nejen o inscenacích jednotlivých souborů během vymezených jedenácti let, ale také o dalších kulturně společenských aktivitách divadelníků a o vývoji jejich organizačního zázemí. A není toho opravdu málo. Kniha dále mapuje divadelní aktivity na boskovických školách, ani ty nejsou rozhodně zanedbatelné. V závěru kniha přináší portréty několika významných osobností boskovického divadelnictví, obsáhlou barevnou fotopřílohu a soupis inscenací sehraných boskovickými ochotníky v letech 1863–2013. 

Součástí je samozřejmě i drobný portrét autora, který mezi boskovické ochotníky vstoupil již v roce 1945. „Pokusil jsem se zpracovat historii divadla tak, jak byly jednotlivé inscenace uváděny na boskovická jeviště. Za období, které je zachyceno v tomto druhém díle, došlo k mnoha změnám a událostem, které chod souboru ovlivňovaly v dobrém či špatném slova smyslu. To ať posoudí každý čtenář sám. Přes všechny tyto události divadlo žije už celých 150 let. Vystřídala se v něm řada herců a pracovníků zajišťujících technickou stránku představení. Dělám tímto tečku za uplynulými 150 lety ochotnického divadla, které v Boskovicích přispívalo ke kulturnímu životu města. Ať má Thálie v Boskovicích stále živnou půdu pro rozkvět divadla a stále dostatek herců, režisérů i dalších spolupracovníků. A ať se podaří, v čase co nejbližším, realizovat smělé plány zakladatelů Městského ochotnického divadla, kteří již v roce 1945, tedy před 68 lety, usilovali o postavení divadelní budovy,“ uzavřel svou knihu Jiří Bušina.
