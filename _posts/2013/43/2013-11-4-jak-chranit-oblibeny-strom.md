---
title: 'K sobě navzájem: Jak chránit oblíbený strom'
author: Martina Lukešová
category: přečtěte si
tags: ekologie zeleň 43-2013
---

Bojíte se o váš oblíbený strom? Je někde v přírodě nebo v obci či v sousedství zajímavá dřevina a chtěli byste, aby byla více chráněna? Můžete vytvořit podnět k jejímu vyhlášení za památný strom a získat pro něj ochranu státu.

To lze třeba tím, když se na něj budete ptát na městském úřadě v katastru, kde roste. Nebo ho můžete přihlásit do ankety o strom roku a pokusit se získat pro něj ochranu v podobě popularizace nebo finance třeba pro jeho ošetření. Letošním stromem roku se stal Dub ochránce z Višňové v Libereckém kraji. Celkem se do ankety Nadace Partnerství, která končila těsně před Dnem stromů 20. října, zapojilo přes 36 tisíc lidí z celé republiky a výtěžek sbírky pro stromy činí téměř 131 tisíc korun. Ty putují zpět k finalistům a použijí se k ošetření a výsadbě nebo vytvoření propagačních materiálů o stromech podle toho, jaký cíl si navrhovatelé stanovili.

Podle zákona má strom nejvyšší možnou ochranu jako památný. Evidenci památných stromů a jejich vyhlášení má na starosti Agentura ochrany přírody a krajiny (AOPK) a pověřený úřad, kam strom katastrálně patří. Na internetových stránkách AOPK se můžete přesvědčit, že okres Blansko je jedním s nejmenším počtem památných stromů v ČR. Před dvěma lety byl blanenský seznam posílen o čtyři položky. Statut památného stromu získal javor babyka u Suchdolu, borovice u Pekla, lípa z Vavřince a hruška u Zouharova závrtu. Památným stromem nemusí tedy být stará lípa nebo dub, ačkoli jsou to oblíbené stromy, ale třeba právě taková hrušeň, jasan, javor nebo třeba tis, který se může dožít až tisíce let. Dva zajímavé tisy jsou například v zámeckém parku v Letovicích. Omladky vyrostlé z pařezu tisu, který prý pamatoval krále Jiřího z Kunštátu, jsou patrné u jeho památníku. Rostou v kruhu a tvoří společnou korunu. Není to symbolické?

Každý strom má své kouzlo a stojí za to, se o něj zajímat. Také proto, aby se vám nestalo, že jednou půjdete svou oblíbenou cestou a hle – strom, který jste léta obdivovali, leží rozřezaný u vašich nohou. Nejeden jsem oplakala a už mnohokrát si vyčítala, že jsem se o něj více nezajímala. Také si pamatuji obličej staršího muže, který přihlížel, jak se kácelo stromořadí starých jeřábů ptačích Na Vyhlídce v Boskovicích. Tekly mu slzy. Jeřáby se nedožívají dlouhého věku, stárnou jako lidé. Možná byl ten pán u toho, když se sázely a nespočetněkrát je viděl kvést. Dnes slouží jejich pařezy jako stupínek pro dětské hry. O stromořadí jeřábů také nedávno z bezpečnostních důvodů přišlo náměstí v Kunštátě. Více let se dožívají jeřáby břeky, které se řadí mezi okrajové lesní dřeviny teplejších oblastí. Přes dvě stě let starý břek v Lysické oboře patří ke zdejším nejstarším stromům. Doufám, že tam ještě roste, za tenisovými kurty, pod hrází na potůčku. Na první pohled vypadá opravdu staře. Znám ho z fotografie Františka Kaly, který napsal knihu o stromech okresu Blansko vydané v roce 2007. 

V Lysicích je unikátní také starý dřín, jedle obrovská, která je řazena mezi nejvyšší jedle Blanenska a mišpule v zámeckém parku. O žádné větší mišpuli nevím. V Lysicích jsou také dva památné stromy, smrk J. E. Chadta – Ševětínského vyhlášený za památný v roce 2004. Přestože se před dvěma lety skácel k zemi, status památného mu zůstal, jako bonus byla na jeho tlejícím kmeni objevena chráněná houba královec jedlový. Druhým stromem je zde lysický buk vyhlášený památným už v roce 1982. V tomto roce mezi památné stromy byla zařazena také zámecká lípa v Boskovicích, buk lesní v Letovicích, lípa ve Velkých Opatovicích a jilm horský ve Skočově Lhotě. Snad všichni Boskováci znají jinan u zámeckého skleníku, ten byl vyhlášen za památný v roce 2005. Nejmladší mezi památnými stromy z roku 2007 je dub u boskovického hradu. 

Celkem v České republice najdeme 5281 položek památných stromů, na jednotlivé kusy je to 25 289. Na Blanensku je dvacet dva památných stromů, z toho osm na Boskovicku. K tomu byly dřív některé stromy vedeny jako chráněné státem, ale nejsou to stromy památné. Tuto definici znal předešlý zákon o ochraně přírody a krajiny, po jeho novele vypadla. Také proto je dobré, aby se široká veřejnost o stromy zajímala a své podněty předávala na příslušné úřady. Jisté a oprávněné kandidáty máme všude ve svém okolí. Některé mají v plánu vyhlásit ještě letos v Letovicích. V návrhu je jinan v areálu kláštera a babolecká lípa na okraji obce Babolky, která byla vysazena k desátému výročí vzniku republiky v roce 1928. Místní zde dokonce založili spolek a na jejím vyhlášení za památnou mají velký zájem. V Boskovicích by se památnou mohla stát například rozložitá lípa v parku u zámeckého skleníku, buk u školy na 9. května a já osobně obdivuji jasan za restaurací 29, který má vykotlaný kmen ve tvaru mísy. Statut památného stromořadí by se určitě vyjímal u nově zrekonstruované aleje Svatopluka Čecha. Vše závisí na nás. 
    
Další, 18. otázku nechám na vás. Pište a ptejte se na stromy ve vašem okolí. Své podněty zasílejte do redakce nebo na adresu ekosoutez@email.cz, můžete vyhrát zajímavé ceny.

Na minulou otázku správně odpověděla Jiřina Zemánková: Hrazení vodních toků se provádí, aby nevznikaly eroze a neunášely se splaveniny. Také jako protipovodňová stabilizace a ochrana majetku a zdraví člověka. Dodávám, že také díky hrazení vznikají na tocích tůňky, kde je bohatý vodní život. Při přepadu se voda okysličuje a tím se čistí. Hlavním cílem je vodu zpomalit a umožnit jí vsakování.
