---
title: Beseda představí expedici do Konga
author: Tomáš Trumpeš
category: kultura
tags: Boskovice 43-2013
---

Cyklus cestovatelských besed v kině Panorama pokračuje v pondělí 11. listopadu od 18 hodin vyprávěním Tomáše Kubeše na téma Kongo.

„Kongo je země, které se mnozí bojí, ale to, co nabízí, je to nejlepší v Africe. Pro mnohé je peklem, ale pro jiné rájem. Výjimečná příroda, gorily, prales, pygmejové, sopky, monumentální řeka Kongo a plavba po ní, tajemní obyvatelé, stále usměvaví lidé, nebezpečná Kinhassa. Jednoduše pohled do země obestřené tajemstvím a mnoha protiklady. Jinde se již nedá najít taková exotika a extrém, který se v mnohém podobá době velkých cestovatelů. Skutečná tvář Afriky,“ pozvali pořadatelé. 

Tomáš Kubeš je fotograf, novinář a cestovatel. Několik let prožil putováním po Africe a poznáváním tohoto svého zamilovaného kontinentu. V současnosti fotografuje reportáže pro mnoho časopisů, navštívil více než 90 zemí světa. Jeho snímky a články můžete najít například v časopisech Koktejl, Lidé a Země, Instinkt, Katka, Travel Czech, Hospodářské noviny a mnoho dalších, včetně zahraničních médií. 

„Kulturní zařízení města Boskovice připravila pro návštěvníky cestovatelských besed malý bonus. Navázali jsme spolupráci s Vyšší odbornou školou ekonomickou a zdravotnickou a Střední školou Boskovice. Ta na listopadové cestovatelské besedě nachystá návštěvníkům ochutnávku typického pokrmu pro tuto destinaci – rybu a banány, dále pak i tradiční kávu připravenou alternativní metodou,“ doplnil informace Ivo Legner z KZMB.