---
title: Přímo do očí
authors: Andrea Šrámková
category: napsali nám
tags: 43-2013
---

Hořící svíce, tiché modlitby, vzpomínka na ty, kterým už ruku nestikneme. Načančané hřbitovy se o uplynulém víkendu rozsvítily nespočetným množstvím světel, přičemž každý plamínek za duši zemřelého znamená zároveň někoho, kdo nechce zapomenout. Stále jsme národem, který ctí své mrtvé. Se vzpomínkami na lidi, kteří tu byli a nejsou, se vynořují i minulé časy, zapomenuté příběhy, v nichž se vracíme o roky zpět. Možná tyto návraty doprovází i úvahy o tom, kdo a jací jsme, kam směřujeme a ve světle událostí povolebního týdne i tytéž otázky v souvislosti s celou společností.

Karel Čapek před téměř stoletím napsal, že mladá generace má pocit, že s ní přichází lepší svět, a stará garda, že s ní ten lepší svět odchází. Důkazů lze shledat dostatek pro obé, každý bude vidět to, co vidět chce: úspěchy ve vědě, lékařství, technice anebo slovo, které platilo, úcta a důvěra mezi lidmi? Přitom mezi lidmi teď převládl smutek, že lež je stavěna jako norma, přestože ještě před dvěma týdny, když se politici ucházeli o naše hlasy, slibovali, jak dají stát do pořádku. Nenakročili příliš slavně, přestože čtyři z pěti, když už přiznali, že nemluvili pravdu, se dušují držením slova, které dali.

Pravda, poctivost, čest… Kde vzít a nekrást. Věřím, že vše to někde v nás je hluboce zakořeněno, „jen“ se pro mnohé stalo pohodlnějším v každodenním boji o hledání svého místa na světě, tyto ctnosti občas poodložit. Neomluvitelné, nejen pro ty, kteří se rozhodli jít příkladem.

Příkladem? Na mysli mi vytanula drobná příhoda z prázdnin, kdy jsme při letním putování zavítali na Karlštejn. Nádvořím se tenkrát ozývaly rány, to když palice narazila na kovovou ražební šablonu. Kolem pana pregéře se už kupil houf dětí i dospělých, z těch malých mnozí toužící využít možnost vyrazit si vlastnoručně dukát. To však nebylo jen tak – celé jakoby provázel rituál, jehož režisérem byl právě mistr pregéř – nebo Mistr pregéř?

„Nejdřív mi podej ruku a řekni: Dobrý den, strýčku. A dívej se mi přitom do očí, ty ti totiž o člověku řeknou nejvíc. Už nejsme cizí, viď? Vyber si palici – velkou, jak si troufáš. Tak. Tady máš kolečko, vlož ho do šablony a pečlivě srovnej, chceš to mít přece pěkné. Všechno je na tobě, tady za tebe nikdo nic neudělá.“ Vlastnoručně vyrobená pamětní mince, jen suvenýr? V mnoha turistických cílech je za příslušný obnos nadělují automaty, v lepším případě ji lze koupit u stánku. Přesto když dva dělají totéž, není to totéž. Pevný stisk ruky a mimochodem pronesené pravdy dostaly děti návdavkem a ani si tuto k minci přidanou hodnotu neuvědomovaly.

A ten příklad, naděje? Když lidé dělají svou práci nejlépe, jak umějí, mohou zůstat stát vzpříma a dívat se bez ostychu a omluv druhým do očí.
