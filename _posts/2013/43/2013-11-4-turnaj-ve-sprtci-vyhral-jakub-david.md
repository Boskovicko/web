---
title: V Brně vyhrál turnaj ve šprtci Jakub David
authors: Lubomír Slezák
category: sport
tags: Brno šprtec 43-2013
---

Poslední zářijovou neděli se uskutečnil v Brně předposlední turnaj střední kategorie ČP 12 (poslední se hrál 3. 11. v Praze a výsledky do uzávěrky nebyly známy). Hráči měli ještě příležitost zajistit si povinné body v některé z kategorií, popř. potřebné body k účasti na letošním Mistrovství ČR jednotlivců, které se uskuteční na konci listopadu v Říčanech u Prahy. Turnaj byl navíc okořeněn i zahraniční účastí. 

Do Brna vyrazila i pětice hráčů klubu BHK Orel Boskovice a turnaj se jí nadmíru povedl. V konkurenci 38 hráčů obsadili boskovičtí reprezentanti hned dvě příčky na stupních vítězů. Nejlépe se turnaj povedl Jakubovi Davidovi, který prošel šesti zápasy pouze s jednou remízou, což mu stačilo k celkovému vítězství. Hned za ním skončil jeho týmový kolega Bohumil Feruga, třetí byl Dušan Koloděj z Ostravy. 

Do Boskovic putuje ještě jeden pohár, a to za nejlepšího staršího žáka v turnaji. Tím se stal Mojmír Stloukal (celkově 18. místo). Michal Odehnal obsadil 22. místo a Martina Ferugová (ml. žák) celkové 28. místo.