---
title: „Změna přes staré partaje není absolutně možná,“ říká Vladimír Jakubec z ANO 2011
authors: Tomáš Trumpeš
category: Z regionu
tags: Boskovice politika volby ANO rozhovory 43-2013
---

Vladimír Jakubec se dříve angažoval jako nestraník v boskovické komunální politice. V letech 2006–2010 byl členem zastupitelstva. Dnes je místopředsedou krajské a předsedou okresní organizace hnutí ANO 2011. Tedy hnutí, které je přes oficiální druhé místo označováno jako faktický vítěz voleb.

**Hnutí ANO získalo celostátně 18,65 procenta hlasů, v okrese 15,83, v Boskovicích 15,94. V praxi to znamená 47 mandátů, 5 z jižní Moravy. Jak tento výsledek hodnotíte?**

Hodnotíme to samozřejmě velice pozitivně. Ovšem dnes už se vzhledem k vývoji v sociální demokracii ukazuje, že nám voliči mohli dát ještě víc.

**Kam směřují povolební jednání? Na jakém půdorysu by mohla vzniknout nová vláda?**

To je úplně jednoduché. My jsme nikdy neříkali, že bychom šli do koalice s těmi stranami, které jsme po celou dobu kritizovali. To znamená, že do žádné vlády nepůjdeme. Jediné, co je možné, je nějakou vládu tolerovat.

**Andrej Babiš mluví také pouze o toleranci vlády, oproti tomu Martin Stropnický či Věra Jourová vypadají, že by se ministerským postům nebránili.**

To jsou dezinformace novinářů, kteří nejsou zvyklí s námi komunikovat a vykládají si věci podle svého. Máme poslanecký klub a výbor, to je tým, který nějak postupuje a dává zásadní informace pro veřejnost. To je směrodatné. I někteří naši sympatizanti už měli problém s tím, že média tvrdí, že půjdeme do koalice.

**Ale to přece není tak, že by to tvrdila média, řekli to konkrétně Stropnický nebo Jourová.**

Já jsem slyšel jenom Stropnického, ale to nebylo nic závazného. Sami říkají, že prezentují jen svůj vlastní názor. Ale my v krajích chceme, aby se domlouvali a vystupovali jako tým.

**A aby ANO do vlády nešlo.**

Samozřejmě, to jsme říkali vždy.

**Měli jste volební heslo: nejsme jako politici, makáme. Teď už politici jste – neznamená makat v politice právě ochota přijmout výkonné funkce a s nimi spojenou odpovědnost za exekutivu? Není vyhýbání se ministerským postům a vládě právě to nemakání?**

Naše snažení musíme rozdělit do několika rovin. Kupříkladu naše oblastní organizace už tady pracuje skoro dva roky a opravdu makáme. Je nás slyšet a vidět. Chodíme na zastupitelstva, šťouráme a navrhujeme řešení jednotlivých problémů a kauz. To je ta každodenní mravenčí práce. První výsledky už jsou, ne že by se nám podařilo něco změnit, ale upozornili jsme na to, že tady existuje politická alternativa.

**Dobře, ale na komunální úrovni nejsme v situaci po volbách, ve kterých by ANO získalo nějaké mandáty. Na celostátní úrovni ale v takové situaci jsme. Proto se ptám, jestli není na místě přijmout výkonné funkce a začít makat.**

My jsme se většinově shodli na tom, že do žádných funkcí ani do vlády nepůjdeme, ale budeme se snažit, abychom v konstruktivní opozici nabízeli řešení a změny zákonů podle toho, na čem jsme se schopni dohodnout s potenciálními partnery, kteří ve vládě budou. Abychom takto nacházeli průsečíky našich volebních programů, i když to bude mnohem těžší, než kdybychom byli ve vládě. To znamená, že to, co udělaly Věci veřejné špatně, my nechceme zopakovat.

**A není tím pádem spíše pravděpodobné, že situace vyústí v předčasné volby? Andrej Babiš tuto možnost naznačuje. ANO dostalo tak silný mandát, že bez vaší přímé účasti to nejspíš prostě fungovat nemůže.**

Náš předseda také řekl, že lidé bohužel zvolili i ty, kteří je několik let okrádali a nehráli s nimi fér hru. A to je nám všem líto. Velkou roli také hraje pan prezident, to se už jasně ukázalo. Uvidíme, jakým způsobem se ti lidé budou dál chovat. Andrej Babiš to řekl jasně: Počkáme, až občanům dojde, že tudy cesta nevede. Zásadní změna nevede přes staré a zavedené politické partaje. Když se práce nebude dařit, není nic proti ničemu, aby byly nové parlamentní volby současně s volbami do evropského parlamentu.

**Ale ty přece nemusí nic vyřešit. Co kdyby dopadly stejně?**

My jsme optimisté a domníváme se, že už by to lidem mohlo dojít a nevolili by ten starý establishment.

**Nemáte tedy obavu, že by to mohlo voliče odvrátit od vás? Že by si řekli: Dali jsme jim silný mandát a oni odmítli být ve vládě a realizovat program, tak už je volit nebudeme.**

Takovou obavu necítíme, protože jsme s občany v kontaktu. Máme oblastní i místní organizace, naše vedení už ohlásilo, že bude znovu jezdit do regionů a s občany se setkávat. Prakticky bude permanentní kampaň. Předvolební kampaň bude trvat během celých čtyř let a uvidíme, jak se budou chovat občané a hlavně jak se budou chovat politici.

**Jak moc se podařilo ukotvit hnutí ANO za dva roky existence v regionech? Ty jsi předseda okresního výboru. Kolik máte zde v okrese základních organizací a členů?**

V Jihomoravském kraji máme sedm oblastních sdružení, tedy ve všech bývalých okresech. Teď tvoříme místní organizace. Zde v okrese máme 100–150 členů, teď jich strašně moc přibývá. Sympatizantů máme okolo tisíce, také jich přibývá. Teď dostaneme státní příspěvek a začneme v regionech budovat aparát, bez toho to nejde.

**Konkrétně v Boskovicích vypadá hnutí ANO jak?**

Členů je asi 25, hlásí se řádově třikrát víc.

**A neobáváte se toho, že do hnutí ANO začnou po volebním úspěchu vstupovat lidé, kteří vás ucítí jako výtah k moci?**

Občanská společnost v české kotlině je bohužel nemocná. I po těch 24 letech je tady spousta předsudků z minula. A my jsme si dobře vědomi, že i mezi našimi členy a příznivci nejsou všichni stoprocentní a jsou tam i lidé, kteří jdou za kariérou. A zvlášť teď ucítili šanci. Ale máme nastaveny určité mechanismy vnitřní diskuse a debat, lidé se vyjadřují a odhalují. Takže když přijde někdo takový, brzo se o tom dozvíme. S nadsázkou říkáme, že v té nové vlně je to tak padesát na padesát.

**Jak se s přílivem členů vyrovnáváte? Máte nějakou zkušební dobu, limity počtu přijímaných?**

Limity nejsou, ustanovila se půlroční zkušební doba. To řeší stanovy. Ale lidi se vyprofilují, jestli je zájem osobní, nebo veřejný se dá velice rychle vysledovat. Teď se to projevilo v kampani, kdy bylo potřeba pomoci, samozřejmě zadarmo. Někteří se hned stáhli. Někdo dokonce přišel s tím, že k nám vstoupí, ale chce funkci a plat. Tak to prostě je.

**Může hnutí ANO výrazně uspět i v komunálních volbách, kde se volí spíše lidé než strany? Najdete dost kvalitních kandidátů ochotných angažovat se v politice i na místní úrovni?**

Pokud to budeme dobře dělat na celostátní úrovni, takoví lidé se k nám budou přidávat. A přidávají se houfně už teď, kandidátku bychom už dnes naplnili třikrát. Přicházejí lidé, kteří si uvědomují, že změna přes ty staré partaje není absolutně možná, protože ty nejsou schopny zbavit se těch, kteří léta kradli a pustošili naše hospodářství. Naše oblastní organizace zpracovala projekt měst a obcí, kde hlavním cílem je dělat reformu z chodníku. To znamená hlavně na komunální úrovni. Komunální volby jsou pro nás priorita, změna v konkrétních městech a obcích je pro naše občany nejdůležitější.

**A jaké bude hlavní téma příštích komunálních voleb?**

Bude to jednoznačně klientelismus. Tady na malém městě je jasně čitelný, je nehorázné, jak špičky na radnici rozdávají posty svým rodinným příslušníkům, známým a podobně. Ono je to všude, ale tady je to čitelné. Myslím, že tohle bude hlavní téma, které bude lidi zajímat.
