---
title: Policie ČR informuje
layout: clanek
author: Petr Meluzín
category: informace
tags:
- černá kronika
- 43-2013
---

### Lysice
Sedm volně položených zpěvníků odcizil z lavic kostela v Lysicích během mše v pátek 18. října večer jednadvacetiletý zloděj. Schoval si je pod bundu a odešel z kostela. Všimli si toho ale účastníci bohoslužby a muže před kostelem zadrželi. Mladík sice faráři zpěvníky vrátil ještě před příjezdem policistů, ti však zjistili, že dotyčný za trestný čin krádeže už byl odsouzen. Nyní je opět por podezření z tohoto trestného činu vyšetřován. Odcizením zpěvníků by farnosti vznikla škoda asi za 700 korun. 

### Stvolová
Hromadná nehoda omezila v sobotu 19. října v podvečer dopravu na hlavním tahu I/43 u Stvolové. Řidič jedoucí ve směru od Letovic nedodržel bezpečnou vzdálenost a narazil do automobilu jedoucího před ním. To bylo nárazem odhozeno na další vozidla. Postupně se takto srazilo celkem šest osobních aut. Projíždějící auta po dobu asi dvou hodin hasiči pouštěli kyvadlově jen jedním pruhem, protože nehoda se stala v úzkém úseku silnice. 

Nikdo z účastníků nehody neřídil pod vlivem alkoholu a nikdo také nebyl zraněn. Na vozidlech však vznikla škoda za dvě stě dvacet tisíc korun. 
    
### Blansko
Vážným zraněním skončila odpolední sváteční projížďka mladého motorkáře. Osmadvacetiletý muž řídil motocykl 28. října v Blansku směrem na Lažánky. Dle zjištění policistů předjel v ulici Gelhornova několik vozidel, ale nezařadil se a pokračoval z nezjištěných příčin v protisměru. Najel do jízdní dráhy osobnímu motorovému vozidlu Škoda Fabia a po srážce se motocykl ještě čelně střetl s nákladním vozidlem, které jelo ve stejném směru jako škodovka. 

Motorkáře transportoval vrtulník s těžkým zraněním do brněnské bohunické nemocnice. Desetiletá dívka z osobního automobilu utrpěla lehká zranění. Dechové zkoušky u řidičů osobního i nákladního vozidla vyloučily, že by před jízdou požili alkohol. U motocyklisty byl vzhledem k jeho zdravotnímu stavu zajištěn odběr krve. Policisté ohledáním motocyklu zjistili, že zadní pneumatika je sjetá pod přípustnou mez. Další okolnosti nehody jsou předmětem dalšího šetření. Na vozidlech se škoda vyšplhala přes sto padesát tisíc korun.