---
title: V Drnovicích investují do úprav mateřské školy
authors: Ludmila Dobrozemská
category: zpravodajství
tags: Drnovice opravy dotace EU školky 43-2013
---

V Drnovicích dokončili zateplení místní mateřské školy. Na projekt se jim podařilo získat dotaci od Evropské unie i příspěvek ze státního rozpočtu. Zakázku zrealizovala pražská firma Vanderlaan. „Náklady činily téměř milion korun, celá realizace projektu trvala šest týdnů a v této době nebyla mateřská škola ani uzavřena, ani nebyl omezen její běh,“ uvedl starosta Drnovic Petr Ducháček. To však nejsou jediné dotace, které se Drnovicím podařilo získat. Během léta zateplovali i kulturní dům a úspěšní v získávání prostředků jsou i pro rok příští. Mimo dotace dvou milionů na zahradu v přírodním stylu u mateřské školy získali i čtyřmilionovou dotaci na přístavbu školní budovy. „Jedná se o dotaci z Evropské unie, která bude použita na přístavbu budovy k základní a mateřské škole. Fungovat by v ní měla jedna třída školky,“ vysvětlil Petr Ducháček.
