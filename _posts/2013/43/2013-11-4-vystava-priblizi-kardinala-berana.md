---
title: Výstava přiblíží kardinála Berana
authors: Tomáš Trumpeš
category: kultura
tags: Boskovice výstavy muzeum 43-2013
---

Výstavu nazvanou *Milovat dobro a odporovat zlu* zahájí ve čtvrtek 14. listopadu v 16 hodin v Muzeu Boskovicka. Postará se o to sama autorka výstavy, Stanislava Vodičková z Ústavu pro studium totalitních režimů. 

Výstava přibližuje slovem a obrazem životní pouť kardinála Josefa Berana. „Josef kardinál Beran byl katolický duchovní a teolog, 33. arcibiskup pražský a primas český v letech 1946–1969. Byl politickým vězněm nacismu i komunismu, komunistický režim mu navíc po většinu času znemožnil spravovat diecézi. Po jmenování kardinálem prožil poslední roky svého života jako vyhnanec v Římě,“ uvedli organizátoři výstavy.