---
title: V Prostějově padaly plavecké rekordy
layout: clanek
author: Lubomír Slezák
category: sport
tags: Prostějov plavání 43-2013
---

V sobotu 20. října se šest plavců oddílu MiBo DDM Boskovice vydalo do Prostějova bojovat o Pohár domovní správy v již jedenáctém ročníku Velké ceny města Prostějova. 

V areálu 25metrového bazénu se tentokrát sešli plavci z 33 oddílů České republiky. Program závodu byl vzhledem k tak velké účasti nabitý a o cenné kovy se bojovalo opravdu až do pozdních večerních hodin. 

Bylo překonáno celkem 14 rekordů VC Prostějova, medaile pro boskovický oddíl dovezl desetiletý Jakub Beneš, který získal zlato ve své nejoblíbenější disciplíně 50 m prsa a vytvořil rekord VC Prostějova, druhý cenný kov, tentokrát bronzový, získal na trati 100 m prsa. Filip Tlamka obsadil ve své věkové kategorii na 100 a 200 m druhá místa a celkově devátá. 

Dámskou oporou plaveckého týmu byla Andrea Husovská, která skončila vždy v první desítce a ve své kategorii obsadila na 100 m druhé a třetí místo. Ostatní boskovičtí plavci bojovali statečně, a přestože to na medaile nestačilo, odvezli si z Prostějova hezký sportovní zážitek a osobní rekordy, jmenovitě Zuzana Vorlová, Filip Horák a Vojta Přibyl.