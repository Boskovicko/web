---
title: Sníh prý silničáře letos nezaskočí
author: Petra Bílá
category: přečtěte si
tags: Boskovice doprava 45-2013
---

Svatý Martin letos sice na bílém koni nepřijel, přesto jsou silničáři už od začátku listopadu připraveni na zimní údržbu. Posypový materiál mají naskladněný, techniku nachystanou.

Silničáři z blanenské oblasti mají na starost zimní údržbu přibližně šesti set padesáti kilometrů silnic. Z toho čtyři sta kilometrů zajistí vlastními silami, s dvěma sty padesáti jim pomohou dodavatelské firmy. „Zimní údržbu zajišťují speciální autosypače. Při sněžení používáme další mechanizaci jako traktory s radlicemi, nakladače a nákladní automobily se šípovými pluhy, sněhové frézy. Dále jsme vybaveni dvěma speciálními ledořezy, které jsou umístěny u oblasti Blansko a Vyškov a jsou určeny k odstraňování ujetých vrstev sněhu,“ prozradil ředitel Správy a údržby silnic Jihomoravského kraje Jan Zouhar.

Na údržbu silnic mají cestáři zatím k dispozici šest a tři čtvrtě tuny posypových materiálů. „Jednu třetinu tvoří posypové soli, dvě třetiny drtě a štěrkopísky,“ prozradil vedoucí centrálního provozního úseku Jaroslav Janeček.

Pro účely zimní údržby jsou silnice rozdělené do tří okruhů podle dopravní důležitosti. Cestáři pak musí ve lhůtách tří, šesti a dvanácti hodin od výjezdu posypových materiálů zmírnit závady ve sjízdnosti. Mezi přednostněji ošetřené silnice patří například frekventované úseky Hodonín – Kunštát – Sebranice nebo Lipůvka – Sebranice – Stvolová.

Dále přicházejí na řadu zbývající silnice druhé třídy a některé trojky.

Do poslední a největší skupiny patří nejméně frekventované úseky třetích tříd. Řidiči se na cestách mohou setkat i s úseky, které se v zimě neudržují. Jak prozradil Jan Zouhar, jedná se o silnice, na nichž není provozována linková doprava a na nichž se pro jejich malý dopravní význam zimní údržba nedělá. Na Blanensku je takových silnic celkem dvanáct kilometrů. Mezi neudržované cesty patří úsek mezi Sulíkovem a Křetínem nebo například cesta z Velkých Opatovic do Jevíčka. „Dalších deset kilometrů silnic udržujeme pouze plužením,“ doplnil Jaroslav Janeček.

Odklízení sněhu a údržba komunikací jsou každoroční nezanedbatelnou položkou také obecních a městských rozpočtů. Právě města a obce mají na starost údržbu všech místních komunikací. „Loni nás zimní údržba silnic a chodníků stála jeden milion dvě stě tisíc korun. Tato částka se může lišit podle náročnosti zimy,“ sdělil Miroslav Levý z majetkového odboru Městského úřadu Boskovice. Dodal, že zimní údržbu pro město Boskovice smluvně zajišťuje firma Sita. „Do plánu zimní údržby silnic a chodníků byly v letošním roce nově zařazené cesty na ulicích Lipová a Na Skalce, které se dříve neuklízely,“ upřesnil Miroslav Levý. Ve městě je i několik ulic, kde se pro jejich malý dopravní význam nezajišťuje sjízdnost a schůdnost odstraňováním sněhu a náledí. Celkem jsou to úseky v délce přibližně dvou kilometrů. Jednotlivé úseky specifikuje nařízení města Boskovice.

Drobných změn doznal plán zimní údržby v Letovicích. „V rámci regenerace panelového sídliště nám přibyl jeden chodník, který jsme do plánu nechali zařadit. Další novinkou je, že chodníky, které se neudržují, označíme tabulkami,“ sdělil vedoucí technického odboru na Městském úřadě Letovice Martin Hoder. Město je rozděleno do tří částí podle priorit, kde je potřeba sníh odklidit nejdřív. „Je zpracovný harmonogram, který řeší úklid komunikací i chodníků. Za normálního spadu sněhu by vše mělo být uklizeno do osmi hodin. Uzavřeli jsme smlouvy s Ledekem a se soukromníky je chystáme,“ popsal kroky letovické radnice místostarosta Jiří Palbuchta. „Na úklid chodníků využijeme i lidi z úřadu práce. Počítáme, že je zaučíme i na práci se sněžnou frézou,“ doplnil starosta Vadimír Stejskal.

Před blížící se zimou by měli být v pozoru také řidiči. Od prvního listopadu až do konce března musí mít v případě, že je na vozovce sníh, led nebo námraza, nebo když je možné dle počasí předpokládat, že tato situace nastane, auta přezutá na zimní pneumatiky. „Při dopravních kontorolách kontroulujeme všechny věci, které souvisí s bezpečností silničního provozu. Na použití zimních pneumatik se zaměřujeme hlavně v souvislosti s tím, že kvůli počasí dojde ke kalamitě, k dopravním komplikacím, nebo k dopravní nehodě. Když zjistíme, že řidič nepoužil povinnou výbavu, tak hrozí pokuta a další problémy,“ upozornila blanenská policejní mluvčí Iva Šebková.