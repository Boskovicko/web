---
title: MAS Boskovicko PLUS bilancuje
author: Jitka Melkusová
category: publicistika
tags: Boskovicko MAS 45-2013
---

Za uplynulé plánovací období se má MAS Boskovicko PLUS čím pochlubit. „Největší procento financí bylo přiděleno do projektů občanské vybavenosti, služeb a obnovy veřejných prostranství – celkem 26,6 milionu, za 6,97 milionu byly obnoveny historické památky na území MAS. Místními zemědělci bylo čerpáno 5,8 milionu a dalších bezmála 5 milionů putovalo na podporu cestovního ruchu. Prostřednictvím 32 malých projektů do 100 tisíc byly podpořeny neziskové organizace sumou 2,33 milionu. Přínos pro region mají bezesporu také MAS Boskovickem PLUS realizované projekty spolupráce, jejichž výsledky sklízí neustále kladné reakce,“ uvedla manažerka Radka Bezděková.

Od roku 2006 tak bylo v regionu podpořeno celkem 119 ze 162 podaných projektů. Jednotlivé subjekty získaly celkem 46,7 milionu dotací. Zde je třeba připomenout, že MAS Boskovicko PLUS se v roce 2012 rozrostla o dobrovolný svazek obcí Lomnicko. Z 51 obcí je jich dnes 62 a z 34 tisíc obyvatel území je nyní 37 tisíc.
