---
title: Boskovická část projektu Dyje II byla ukončena s výraznou úsporou
authors: Jitka Melkusová
category: zpravodajství
tags: Boskovice voda 45-2013
---

Společenské setkání těch, kteří se jakýmkoliv způsobem podíleli na realizaci Projektu ochrany vod povodí Dyje II na území Boskovicka, Jihlavska, Třebíčska a Žďárska, se uskutečnilo ve čtvrtek v zámeckém skleníku. Sešli se tam zástupci jednotlivých svazků zastoupených ve Svazku vodovodů a kanalizací měst a obcí jako investoři, dále projektanti, konzultanti, dodavatelé a další lidé svázaní s realizací projektu, který měl v celém objemu přijít na 1,282 miliardy korun.

Hosté si kromě kulturních vystoupení, kterými byla proložena technická data, mohli v průběhu dne prohlédnout boskovický zámek a židovské město.

Nejvíce času bylo samozřejmě věnováno domácímu projektu. Ať už v podobě návštěvy čistírny odpadních vod pod Hrádkovem, která je ve zkušebním provozu, tak i v podobě vystoupení domácích.

„Situaci, kdy se neustále řešil problém asanačních opatření boskovické vodní nádrže, která byla stavěna v 80. letech minulého století a která měla celé Blanensko zásobovat pitnou vodou a která ve skutečnosti nebyla nikdy dokončena a zkolaudována, nám vyřešil právě projekt Dyje II,“ uvedl předseda Svazku okresu Blansko Jiří Crha.

Projekt byl předložen v roce 2005, schválen ale až v roce 2009. „Bylo jednodušší to všechno postavit než schválit,“ ohlédl se manažer projektu Josef Gut. Boskovická část stavby, která obnáší čistírnu Hrádkov a opravy a dostavbu kanalizací Hrádkov, Vratíkov, Benešov, Okrouhlá, Valchov a Velenov a společnou část kanalizace pro Hrádkov a Velenov a společnou část pro Benešov, Okrouhlou, Valchov a Velenov, byla rozpočtovaná na 192 milionů korun, vysoutěžit se ji ale podařilo za 137 milionů.

Rekonstrukce stávající kanalizace a sběračů a výstavba nové splaškové kanalizace přinesla snížení množství balastních vod. Čistírna dnes slouží pro 2600 ekvivaletních obyvatel. Kolaudace stavby proběhla letos v červnu, některé dokončovací práce však byly uzavřeny nedávno.
