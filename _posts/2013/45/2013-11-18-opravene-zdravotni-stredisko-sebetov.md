---
title: V Šebetově opravili zdravotní středisko
authors: Petra Bílá
category: zpravodajství
tags: Šebetov opravy 45-2013
---

Budova zdravotního střediska se dočkala zateplení. A nejen to. Dotace, kterou ve výši něco přes dva miliony získala obec v závěru loňského roku ze Státního fondu životního prostředí, pokryla i náklady spojené s výměnou již havarijních oken a vstupních dveří. „Zakázku provedla firma Kontest z Březiny. Práce trvaly tři měsíce, aniž by nějak výrazně narušily provoz stávajících ordinací praktického, dětského a zubního lékaře,“ doplnil starosta obce Zdeněk Čížek s tím, že pro uvolněné prostory po bývalé gynekologii v přízemí budovy bude nyní obec hledat vhodné využití. Stavební úpravy rovněž nezasáhly do chodu výdejny léčiv, kterou v objektu od začátku letošního roku provozuje jevíčská lékárna.
