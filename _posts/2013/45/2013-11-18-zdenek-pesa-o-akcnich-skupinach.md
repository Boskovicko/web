---
title: Musíme si vydobýt své místo na slunci, říká o místních akčních skupinách Zdeněk Peša
author: Jitka Melkusová
category: z regionu
tags: Boskovice MAS EU rozhovor 45-2013
---

*Místní akční skupina.* Název jak z padesátých let klame. Žádný jiný systém není tak životaschopný a tak rozprostřený venkovským prostorem, jako právě „maska“, jak je zvykem jí říkat. Možná právě proto se o nich tak málo ví a tak málo píše, že se týká právě jen venkovského prostoru.

Na Boskovicku máme dvě MAS – Partnerství venkova a Boskovicko plus. Vznikly na území tehdy poměrně mladých dobrovolných svazků obcí. Partnerství venkova zahrnulo Letovicko a Malou Hanou, Boskovicko plus dobrovolné svazky Boskovicko, Kunštátsko-Lysicko, Olešnicko, Svitava. Zásadou je, aby místní akční skupiny kromě veřejného sektoru zahrnovaly i podnikatelské subjekty, neziskové organizace a zemědělce.

Na pozici místopředsedy MAS Boskovicko plus je od jejího založení olešnický starosta Zdeněk Peša. „Pád vlády a protahování nástupu nové je pro nás velmi závažná situace. Ztrácíme rok a já myslím, že ztratíme spíše dva, než budou ministerstva schopna nastartovat nové systémy. Jakousi jistotu máme z ministerstva zemědělství v Programu rozvoje venkova. Ale ostatní přijdou ne v roce 2015, ale spíš až v roce 2016,“ prohlásil Peša. Upozornil tím na skutečnost, že ač je nové plánovací období masek definováno do let 2014–2020, polická situace v zemi nedovolí pracovat podle plánu. „To jsou desítky miliard, které nám proto mohou chybět,“ prohlásil Peša.

**Můžete se vrátit k začátku a k tomu, proč masky vznikaly?**

Po celé Evropě existuje metoda LEADER. V rámci ní dochází k propojení několika subjektů. Samosprávy, neziskových organizací a ostatních, které v daném venkovském prostoru žijí. Hlavním pilířem jsou zemědělci, zemědělský prostor. MAS najdete od Kréty po Estonsko. Snažíme se iniciovat občanskou veřejnost do projektů, které jsou přínosem právě pro ten venkovský prostor.

Na této bázi se vytvářely první místní akční skupiny i u nás. Stojí na tom, že ne na úrovni republiky, či kraje, ale na úrovni místní se ví nejlépe, co je potřeba. Pro občany, zemědělce, neziskovky. Jakým způsobem zorganizovat, udělat, vyrobit, opravit, iniciovat nové věci. Tehdy ministerstvo pro místní rozvoj iniciovalo vznik masek a ministerstvo zemědělství, které má v gesci Program rozvoje venkova, rozhodlo do venkovského prostoru investovat finanční prostředky, které sice budou investovány prostřednictvím státní agentury – Zemědělského intervenčního fondu, ale vlastní rozhodování, kam ty prostředky půjdou, je na těch místních akčních skupinách.

**Téměř mě dojalo, když jsem zjistila, že evropské peníze rozděluje občanské sdružení.**

Obec to být nemůže, zemědělec to být nemůže, neziskovka úzce zaměřená také ne, a tak se šlo tou cestou, že vzniky obecně prospěšné společnosti nebo občanská sdružení. Ta už mají právní subjektivitu a tyto záležitosti mohou vykonávat.

Je taxativně vymezeno, že musí být zastoupení všech subjektů – zemědělců, neziskovek a obcí. MAS Boskovicko plus má přes šedesát obcí, tak je zde zastupují představitelé jednotlivých dobrovolných svazků obcí.

**Jak jste získali první peníze?**

Nejdříve přišly pro 48 místních akčních skupin, které musely přesvědčit posuzovatele, že mají kvalitně zpracovanou koncepci rozvoje daného regionu. MAS Boskovicko plus byla mezi těmi prvními 48 v republice. V současné době je finančně podpořeno asi 112 masek v celé zemi. V druhém kole se už vedle nás postavilo i MAS Partnerství venkova, to bylo těch dalších 32 a pak přišlo to třetí kolo. Území ČR dnes ještě není pokryto celé, ale z velké části ano. Celá řada masek nemá za sebou takovou historii, jako MAS Boskovicko plus, tedy desítky zrealizovaných projektů a v podstatě se připravuje na další plánovací období Evropské unie.

Mimochodem podpora místních akčních skupin je jedna z mála, která funguje v celé Evropě. I země, které nejsou plátci ve smyslu toho, že nepobírají žádné dotace, třeba Německo, má místní akční skupiny a ty jsou podporovány. Je to tak, že do místních akčních skupin Evropa chce peníze skutečně dávat, protože je jisté, že jdou do nejmenších a nejzapadlejších regionů a posunují to rozhodování z úrovně Brusel – ministerstvo na úroveň toho malého regionu.

**Kdo patří mezi zakladatele MAS Boskovicko plus?**

Dobrovolné svazky, dále zemědělci, ze začátku třeba i olešnická mlékárna, dnes je to několik zemědělských společností a pak neziskovky. U těch dochází k dost častým obměnám, ale to je legitimní. Za MAS je spousta práce, tu je třeba vykonávat na úrovni jednání různých orgánů – valné hromady, výběrové komise, programového výboru a podobně. A to všechno se odehrává v rámci pracovního dne.

**Na co byste za těch uplynulých sedm let upozornil?**

Máme za sebou desítky projektů. Obce, školy, podnikatelé, i ti v cestovním ruchu, zemědělci, neziskové organizace. Poslední tři roky takzvané malé peníze z fiche Boskovicko spolkům, malé pro obec, firmu, úžasné pro neziskovku. Za cenu do sta tisíc obměna desítek kluboven, zázemí pro různé aktivity, prostě desítky různých projektů. Šli jsme také do projektů spolupráce mezi místními akčními skupinami. Výměna zkušeností se Slováky.

Zjistili jsme, že když se nám nabídne možnost nějaké spolupráce, že už ji umíme využít, že už nejde jen o nastavenou ruku, jako se nám zdálo právě na Slovensku. Je u nás více invence, přemýšlíme o věcech a když peníze jsou, umíme je využít. Pak jsme šli se sousedy z Letovicka do několika projektů, do třech s Poličskem.

Vždycky někdo se stal nositelem toho projektu a ostatní spolupracovali. Ostatně celá metoda LERADER je o spolupráci. To když se podaří, tak netřeba za každou cenu hledat něco nového, ale inspirovat se a přebírat dobré a osvědčené nápady. Máme i nápady do zemědělství, které plodí spolupráci, služby pro lidi.

**Co plánovací období 2007–2013, které teď končí, přineslo regionu?**

Bez peněz se nedá nic dělat. My ale máme podmíněné všechny projekty tím, že musí generovat nějakou přidanou hodnotu. Lidi se učí navzájem spolupracovat, to generuje nápady. A to všechno je i o vzájemném poznávání v regionu.

**Jaký z toho máte osobní pocit?**

Myslím si, že tato záležitost má právo žít ještě mnoho dalších let. Že to na rozdíl od jiných dotačních pastí a nesmyslných projektů, kam směřovaly desítky milionů, má smysl. Ne, jak jsme byli svědky, financovat projekty, kdy se například do malých obcí s třemi sty obyvateli daly stovky milionů do kanálů kvůli betonářské lobby.

**Co před vámi, tedy maskami, teď stojí v dalším plánovacím období?**

Vydobýt si své místo na slunci. Mluvilo se o tom, že už nebudeme příjemci dotací, protože na řadě jsou nově přijaté země. Nakonec se ukázalo, že stále ještě nějaké peníze budou, tak ve třech čtvrtinách objemu toho předchozího plánovacího období.

Všichni unisono tvrdí, jak MAS prokázaly svou životaschopnost, jak je za nimi spousta projektů i peněz, které generovaly nejen další projekty, ale i spokojené lidi.

No a teď se tedy ukazuje, že my v místních akčních skupinách si musíme to místo na slunci skutečně vydobýt a říct – my jsme dokázali, že umíme rozdělit finanční prostředky na projekty, které mají svůj význam. Ale pokud to bude jen pět procent z Programu rozvoje venkova, tak je to 3 miliony na místní akční skupinu.

Z dalších operačních programů by přes metodu LEADER měly být vyčleněny další prostředky. Ale protože nemáme vládu, nemáme rezorty, které by s námi mohly komunikovat, vzdaluje se nám doba, kdy se rozhodne. A protože se natahuje to období vyjednávání, jsou z toho všichni unaveni. A já se obávám, že se stane, že nějaký věhlasný úředník rozhodne direktivně. A my dopadnema tak jako v tomto plánovacím období, že na jeho konci vyhazujeme peníze oknem jen proto, aby se utratily.

**Slyšela, jsem, že evropských peněz má být pro toto období víc, než bylo dosud.**

To jsme slyšeli také, ale zatím máme jistých jen těch pět procent. Což je podstatně míň, než bylo dosud. Nemůžu zde sdílet optimismus některých mých kolegů, že se bude rozdělovat 20 až 40 procent peněz z Evropské unie prostřednictvím MAS. Nebude. Tvrdím, že budeme rádi, když se nám podaří obhájit finanční zdroje, které byly dosud. Ale i to jsou relativně velké peníze a na těch našich vesnicích jsou vidět. Je to podstatně víc peněz, než dává kraj. Ten třeba na příští rok připravil něco přes 15 milionů, když dříve jihomoravský venkov podporoval i 80 miliony.

Fakt je ten, že kdyby každé ministerstvo vyčlenilo na metodu LEADER těch pět procent, budeme skutečně mít čtyřnásobně víc, než kolik bylo v uplynulém období. No a to by mohlo být tak 250 milionů v šesti letech. A tyto peníze by na Boskovicku byly skutečně vidět.
