---
title: Gymázium v CERN
authors:
    - Leona Palbuchtová
    - Milan Suk
category: napsali nám
tags: gymnázium 45-2013
---

Svůj velký sen si splnila téměř padesátka studentů a učitelů boskovického gymnázia, kteří se zúčastnili 24.–28. října exkurze do švýcarského střediska pro výzkum jaderné fyziky. Po prohlídce Ženevy, na jejímž území CERN částečně leží a má zde hlavní sídlo, následoval přejezd do samotného areálu. V budově připomínající kouli jsme zhlédli několikaminutový audiovizuální záznam o vesmíru, který byl velmi efektním způsobem promítán na stěny celého vnitřního prostoru budovy. Když jsme si dostatečně vyhráli s různými interaktivními panely a poslechli si anglicky mluvené vyprávění o fyzice částic, vyrazili jsme autobusem do budovy, kde následovala přednáška slovenské pracovnice CERNu. Dozvěděli jsme se také kupříkladu o Nobelových cenách udělených v CERNu, o velikánech, kteří se zasloužili o vybudování tohoto centra, a samozřejmě něco o částicové fyzice. Celou návštěvu areálu jsme zakončili v prostorách nad detektorem ATLAS. Díky výkladu českého pracovníka jsme získali informace o urychlovači LHC a zábavné rivalitě mezi sektory starající se o jednotlivé detektory. Poté jsme se dostali do obrovských prostor, kde byly vystavené některé součásti urychlovače. Zajímavé bylo vidět obří supravodivý magnet, který má být v neuvěřitelném množství rozmístěn po obvodu urychlovače. Magnety zde díky takřka nulovému odporu vodičů vytvářejí velké magnetické pole, které potom zakřivuje trajektorii poletujících hadronových částic.

Součástí exkurze byla také zajímavá přednáška Zdeňka Vaise, bývalého studenta našeho gymnázia, o Higgsově bosonu. Zážitek z této exkurze byl pro všechny zúčastněné obrovský a doslova nezapomenutelný. Poděkování patří paní profesorce Ladě Bažantové, která celou akci naplánovala a zorganizovala.
