---
title: Na státních zámcích hodnotí sezónu příznivě
author: Tomáš Trumpeš
category: kultura
tags:
- Boskovicko
- zámek Lysice
- zámek Kunštát
- 45-2013
---

S koncem měsíce října se završila návštěvnická sezóna na památkových objektech. Jako příznivou ji hodnotí kasteláni státních zámků v Lysicích i v Kunštátě. Navzdory tomu, že kvůli dlouhé zimě sezóna nejprve nevypadala nejlépe, nezaznamenaly nakonec státem provozované zámky na Boskovicku pokles návštěvnosti.

### Lysice

Na zámku v Lysicích se dokonce mohou těšit z mírného nárůstu návštěvníků. „Sezóna dopadla nadmíru dobře, máme asi o jeden tisíc návštěvníků víc než vloni. Přispěla k tomu určitě výstava soch Olbrama Zoubka, která přilákala hodně lidí, a také se nám zvýšil počet návštěvníků zámecké zahrady,“ uvedla lysická kastelánka Martina Medková Rudolfová.

Spokojenost vyjádřila kastelánka i s návštěvností kulturních akcí, kupříkladu jen na koncert Ondřeje Havelky a Melody Makers přišlo do Lysic téměř 500 posluchačů.

„Ke konci sezóny se povedl také benefiční večer na podporu zrestaurování druhé sochy na zámeckém mostě. K opravené soše Apollona tak přibude zrestaurovaná párová socha Herkula, na benefičním večeru se vytěžilo 64 tisíc korun. Celkem budou restaurátorské práce stát 99 tisíc, zbytek tedy zámek doplatí ze svých výnosů,“ popsala kastelánka.

V letošním roce mohou turisté i místní zámek navštívit ještě v rámci adventní a silvestrovské prohlídky, kdy bude zámek navíc okrášlen vánoční výzdobou.

### Kunštát

Kunštátský zámek zaznamenal letos prakticky stejný zájem návštěvníků jako vloni. „Jsme de facto na stejném čísle jako minulý rok, necelých 7 tisíc návštěvníků. Dalo by se tedy říct, že návštěvnost stagnuje, ale vzhledem k tomu, že na některých objektech byl letos i značný propad, můžeme být spokojeni. Návštěvnost je stejná, ale tržby jsou vyšší, protože se proměnila skladba návštěvníků a přibylo individuálních turistů. Důležitá položka pro nás je i to, že vzrostl zájem o svatební obřady na zámku a pronájmy, i takto se zámek dostává do povědomí. Zpočátku jsme měli dvě až tři svatby ročně, letos jich bylo dvanáct. Jsme rádi, že se k nám lidé vrací, zvykli si, že tady každý rok najdou něco nového. Celkově hodnotím sezónu jako velice dobrou, a to se týká i kulturních akcí,“ zhodnotil kastelán Radim Štěpán.

Na zámku v Kunštátě se letos ještě bude konat obvyklý cyklus Adventních koncertů. Koncerty budou probíhat každou adventní neděli, vždy od 15 hodin. Postupně vystoupí Karel Fleischlinger – romantická kytara, Ensemble Versus – zpívané adventní rozjímání, Jindřich Macek – loutnová hudba v renesanční Evropě a Antonín Mühlhansel. „Obsazení koncertů je rok od roku kvalitnější, zpočátku jsme měli problém jednotlivé termíny obsadit, dnes už sami dostáváme nabídky. Letos bude bohužel chybět tradiční koncert Martina Krajíčka a jeho přátel, ale zase představíme nové interprety. Přeci jen i z Kunštátu chodí na koncerty stejní lidé, takže jim chceme umožnit, aby slyšeli zase něco nového,“ dodal kastelán Radim Štěpán.
