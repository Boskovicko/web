---
title: Ach ty veřejné zakázky
author: Ilja Melkus
category: napsali nám
tags:
- veřejné zakázky
- 45-2013
---

Od ledna příštího roku začne platit novela zákona o veřejných zakázkách obcí a měst, která vzbudila již řadu emocí. Zákonodárci totiž v původním textu schválil snížení limitů pro zadávání zakázek u stavebních prací na 3 miliony korun a u dodávek a služeb na 1 milion. Představa, že na každou ptákovinu budou muset vyhlašovat výběrové řízení se představitelům obcí a měst hrubě nelíbila a obávali se že „dojde de facto k zastavení zadávání veřejných zakázek, a tím k vážnému ohrožení zajišťování základních služeb pro občany a čerpání prostředků z evropských fondů“, Senát proto přijal pozměňovací návrh, který vrací limity na původních 6 a 2 miliony.

Další obavy samospráv také pramení z nutnosti zrušit výběrové řízení, pokud se přihlásí pouze jeden zájemce. Musí ho vyhlásit znovu a modlit se, aby se přihlásili alespoň dva zájemci. Budou si tak nejspíš muset „pěstovat“ firmy, které se do soutěží budou hlásit, aniž by měli o zakázku zájem.

Nejrozporuplnější jsou pak kritéria, podle kterých by se měly jednotlivé nabídky hodnotit. Na prvním místě je to nejnižší cena. Někteří se domnívají, že takto není možné vysoutěžit kvalitní produkt. Slyšíme to stále – nekupujte levné špekáčky, není v nich maso; nekupujte levné máslo, není v něm nic z mléka atd. Ale obce budou muset kupovat nejlevnější chodníky. A takový levný chodník může být buď z nekvalitních materiálů nebo postavený za nekvalitní mzdy. Nebo takovou zakázku vyhraje velká firma, která pak práce zadá místním subdodavatelům, které patřičně oškube.

Druhým kritériem může být hodnocení ceny i vlastností. Poté, co se objevila trestní oznámení na členy zastupitelstev, že ta která veřejná zakázka mohla být levnější, si myslím, že toto kritérium nemá šanci.

Třetím kritériem může být pevně stanovená cena. To se mi líbí nejvíce. Chceme to a to a dáme za to tolik a tolik. A kdo nabídne kvalitnější, větší, rychlejší, delší (např. záruční dobu), ten bere.

Všimli jste si, kolik firem i jednotlivců si udělalo z veřejných zakázek dobrý a často jediný džob. Jsou přisáti na veřejné penězovody a jinak by se třeba neuživili. Pro příklad – řadu informací o veřejných zakázkách jsem získal z článku jednoho takového, který se podepsal jako „specialista na veřejné zakázky“ – a nad podpisem samozřejmě doporučuje pro stanovení správných kritérií „využít specialisty na veřejné zakázky“. 

Zastupitelé obcí říkají – my známe naše firmy, víme jak pracují a dovedeme si sami vybrat, bez nějakých výběrových řízení a specialistů. Chtějí dát práci firmám, které zaměstnávají místní občany, ale všem se zavděčit nemohou. Hned se někdo ozve, že za zakázkami jsou úplatky, kamarádíčci, a jsou tu odvolání a trestní oznámení.

A tak budou zakázky získávat firmy, které mohou nabídnout nejnižší cenu. Za jakou cenu?