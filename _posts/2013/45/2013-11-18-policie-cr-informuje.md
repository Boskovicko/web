---
title: Policie ČR informuje
authors: Petr Meluzín
category: informace
tags:
- okres Blansko
- 45-2013
---

### Lhota u Olešnice

Traktorová vlečka zmizela v přesněji nezjištěné době během září letošního roku ze soukromého pozemku ve Lhotě u Olešnice. Majiteli tak vznikla škoda ve výši 9 tisíc korun. Ze spáchání trestného činu krádeže je nyní podezřelý devatenáctiletý mladík.

### Adamov

Neobvyklou událost řešili jihomoravští záchranáři v sobotu 16. listopadu kolem páté hodiny odpoledne. V jeskyni Kostelík nedaleko Býčí skály zůstala mladá turistka zaklíněná ve skalní štěrbině. Krajské operační a informační středisko vyslalo na místo jednotku se speciální technikou z brněnské stanice Lidická a hasiče ze stanice v Blansku.

Ženu, která byla v jeskyni uvězněna již přes tři hodiny, nebylo možné vyprostit standardními postupy. Záchranáři proto použili speciální techniku mikrotrhacích prací. Tou se jim podařilo odstranit malý kousek skály a dívku, která byla po celou dobu zásahu při vědomí a komunikovala, krátce po půl sedmé večer vyprostit ze skalní štěrbiny.

Při sobotním zásahu se osvědčila úzká spolupráce mezi Zdravotnickou záchrannou službou, speleologickými záchranáři a hasiči, kterou spolu nacvičovali začátkem října v nedaleké jeskyni Býčí skála.