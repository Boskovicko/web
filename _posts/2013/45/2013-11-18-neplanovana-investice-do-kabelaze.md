---
title: Havarijní stav elektrických kabelů si vyžádal neplánovanou investici
author: Andrea Šrámková
category: zprávy
tags: Boskovice nemocnice 45-2013
---

Na mimořádném zasedání zastupitelů, které se konalo minulou středu, bylo schváleno letos již páté rozpočtové opatření, a to přesahující třímilionovou investici.

Vyžádal si ji havarijní stav přívodních kabelů pro boskovickou nemocnici. Ty jsou v zemi od padesátých let a právě narušení jejich izolačních vlastností způsobilo v září výpadek elektřiny pro nemocnici. Podrobněji jsme o události informovali v minulém čísle. Jejich výměna vyjde na 2 miliony 350 tisíc korun a na zasedání zastupitelstva byl přijatý i návrh smlouvy o dílo. Práce se má ujmout Energetika Boskovice.

Rozpočtové opatření nemocnici současně uznalo požadavek 300 tisíc na pořízení měřiče elektrické energie vyrobené nemocničními kogeneračními jednotkami, který by měla nemocnice instalovat ještě do konce tohoto roku, na zařízení regulující ústřední topení. Posledně jmenovaný požadavek z městské pokladny ukrojí 700 tisíc korun.
