---
title: Do Švýcarska a zpět aneb Hodně fyziky, francouzštiny, čokolády a trochu sýra
authors: Kateřina Látalová
category: napsali nám
tags: 45-2013
---

Autobus poklidně projíždí ulicemi, jež vidím poprvé. Za oknem se míhají stromy vypadající nachlup (nebo spíše nalist a najehličí) jako ty naše, domy, které připomínají doby minulé a obchody s nápisy a výlohami, elegantně jednoduché a prosvětlené. A co víc – jedeme podél pobřeží. Když vystoupím, ocitnu se tváří v tvář první velké vodě, se kterou se dosud potkávám. Ženevské jezero, ještě ne cíl, ale jedna ze zastávek cesty výpravy boskovických gymnazistů za poznáním.

Rozjímám nad tím, jestli se každý výlet dělí na moment, kdy nás k sobě přitahuje cizina, vzápětí přijde chvíle, kdy se člověk těší domů, a nakonec lituje, že už odjíždí – a možná navždy. Ale nepředbíhejme.

Poslední říjnový čtvrtek. Připravila jsem se snad na všechno. Duševně. V noci na pátek nás čekal dlouhý přejezd přes Německo do Bernu. Pokoušela jsem se spát, ale příliš jsem si neodpočala. Když jsme ráno přejížděli přes hranice, všichni už byli při vědomí a rozkoukávali se po okolí. Stejně tak i já. Oči už každopádně bylo lepší mít spíš otevřené než zavřené – skvostné bylo svým způsobem všechno, na co jsem se podívala, byť to pro domorodce bylo vlastně cosi úplně obyčejného. Výška a řešení budov, zelené lány, kopce a zvířata, auta před námi na širokých silnicích… Cítila jsem se skoro, jako bych se právě narodila a veškeré věci objevovala nanovo, v trochu jiné podobě.

Při zastávce v Bernu jsme se vydali na výšlap k příhodně situované restauraci se jménem Rosengarten. Otevřel se nám impozantní výhled na celé město, kterému po ránu se zvedající mlha dodala neopakovatelný nádech.

Na samotné prohlídce městem mě příjemně překvapilo, že výklad nás čekal jen zřídka. Vyhovovalo mi, že nám byla ponechána možnost rozhlížet se, vnímat, přemýšlet.

Po přejezdu do městečka Gruyère dorozumívací jazyk němčinu vystřídala francouzština. Nezažít to, asi bych nevěřila, ale všudypřítomná francouzština mě neskutečně uklidnila. Bylo to poprvé, co jsem ji slyšela v takové míře. Zdaleka jsem nerozuměla všemu a samy jsme se s kamarádkou za celou dobu našeho pobytu nezmohly na o mnoho víc než bonjour a merci. Smířila jsem se ale s tím, že i to asi k prvním zkušenostem v cizině patří.

Gruyère bylo kouzelné. Nejzajímavější se stala prohlídka sýrárny – vidět doslova pod pokličku, jak sýr vzniká, ale i moci si přivonět k řadě druhů bylin a travin, které místní krávy v Gruyère spásají. A přiznávám, zážitkem pro mnohé z nás byla i možnost pustit si na chvíli audio průvodce v čínštině. Po exkurzi si někteří nadšeně kupovali sýry, já jsem obdivovala hlavně krajinu, spokojila jsem se se třemi kousky různého stáří, které jsme dostali na ochutnávku.

Ženeva, druhé největší město Švýcarska, na nás čekala následující den. Už samotný přejezd z místa našeho ubytování měl něco do sebe – uvítal nás pohled na jachty a nesčetné hotely na pobřeží. Město má asi 190 tisíc obyvatel, působí velmi elegantně, upraveně a vkusně. Zeleň v podobě parků nebo samotných stromů a keřů všude kolem mi přišla až neobvyklá a Ženeva, stejně jako Bern, si mě tímhle získala.

Na pocit procházet se mezi cizinci, byť zároveň jsouc jedním z nich, jsem si navykla až podivuhodně rychle. Stále mě nutkalo někoho jen tak zastavit a začít s ním mluvit, o čemkoliv. Tentokrát však, i kdybych se byla odvážila, na to nebyl čas. A tak jsme byli brzy zase na cestě. Před námi byla hlavní část programu celého zájezdu, totiž návštěva CERNu. 

Fyzika jako věda mě vždy zajímala, především co se týče otázek vesmíru. Teď jsem na vlastní kůži pocítila, že to, co jsem se dosud jako studentka učila na gymnáziu, je jen malý zlomek toho, co lze znát. Většina z nás ví, že atom, tedy dále nedělitelná částice hmoty, se dělí ještě na elektrony, protony a neutrony, i to, že atomy mohou být v podobě kladných kationtů a záporných aniontů. Termíny jako kvark, gluon, Higgsův boson, lepton a mion už, myslím, zná mnohem méně lidí. Já je zde zaslechla poprvé, ale tuším, že už je nezapomenu.

Neděle byla posledním dnem, který jsme ve Švýcarsku strávili. Časně ráno, ještě před snídaní, jsem zašla dolů k jezeru. Teprve se rozednívalo, tmavá mračna na obloze dávala jasně najevo, že bude pršet, foukal vítr. Pohled to však byl k nezaplacení. Na protější straně pobřeží svítila okna domů, hladina vody se neustále zvedala a snižovala. Na tu chvíli vzpomínám nejčastěji a blízkost jezera „co by kamenem dohodil“ mi chybí už teď. 

Na programu posledního dne byla návštěva čokoládovny. Po tom, co jsme se dozvěděli, že ochutnat můžeme, kolik budeme chtít, jistě mnozí z nás zalitovali, že vůbec snídali. Interaktivní prohlídka, která finální degustaci předcházela, byla moc pěkná a propracovaná. Dokonce jsem poprvé v životě měla možnost ochutnat samotný kakaový bob nebo čokoládový bonbon značky Cailler, který právě před mýma očima sjel z výrobního pásu. Každý si jistě dokáže představit, s jak těžkým srdcem a nákupními taškami jsme odtud odcházeli.

Při zpáteční cestě nás čekala ještě zastávka u Rýnských vodopádů, německy Rheinfall, které jsou se svou výškou 23 metrů v Evropě největší. Zdálky se to ani nezdálo, ale jak jsme se přibližovali, jako by nabíraly na síle. A pohled z těsné blízkosti byl úchvatný. Člověku nezbývalo než závidět těm, kteří se rozhodli vydat se ještě blíž na turistické lodi, která kolem občas proplula. Stejně zvláštně – pomalu i rychle zároveň – jako uplynul čas strávený v zemi Švýcarů.