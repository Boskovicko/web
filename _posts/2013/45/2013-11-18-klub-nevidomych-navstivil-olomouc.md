---
title: Boskovický klub nevidomých a slabozrakých navštívil Olomouc
author: Marie Reková
category: napsali nám
tags: 45-2013
---

Každoročně pro potřeby našich členů pořádáme jednodenní zájezd do prodejny Tyflopomůcek v Olomouci za účelem nákupu pomůcek. Tuto akci pořádáme nejen proto, že je prodejna pro nás nejbližší, ale zároveň ji spojíme s výletem za některou památkou.

Po zakoupení kompenzačních pomůcek jsme se vydali na historickou prohlídku města s průvodkyní Liduškou Soltysiakovou. A byla to dobrá volba. V centru hanácké metropole je umístěn model historické části Olomouce, kde si nevidomí hmatem mohli osahat to, co jim průvodkyně právě sdělovala. Celý střed města na nás dýchl svojí historií, krásné domy a kostely nám byly ústy průvodkyně přiblíženy, popsány do všech detailů. Procházka městem byla velmi příjemná, protože nám přálo počasí, svítilo sluníčko, ale hlavně proto, že na cestě nebyly žádné překážky. Tuto bezbariérovost můžeme olomouckým jen závidět.

SONS neboli Sjednocená organizace nevidomých a slabozrakých sdružuje na Blanensku a Boskovicku více než 160 lidí. Práce a činnost je velmi obsáhlá. Nabízí odborné sociální poradenství, sociálně aktivizační služby, půjčovnu kompenzačních pomůcek, informační služby a mnoho dalšího. Každý druhý týden máme schůzky v učebně MKS a mimo posezení při kafíčku konáme různé besedy, návštěvy a procházky. Spolupracujeme také se SPgŠ Boskovice, která nám pomáhá. Studenti se do dění zapojují a chodí i na klubová setkání.

Máte-li zrakové problémy, rádi vás, občany se stejným handicapem, přivítáme mezi nás. Bližší informace a kontakty najdete [na našich webových stránkách](http://www.sons-blansko.cz) nebo můžete volat na číslo Jarmily Sedlákové, 602 569 423.
