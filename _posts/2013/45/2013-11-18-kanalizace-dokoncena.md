---
title: 'Doubravice a Újezd hlásí: kanalizace dokončena, čistírna odpadních vod slavnostně otevřena'
authors: Eva Sáňková
category: napsali nám
tags: kanalizace 45-2013
---

Mnohým spadl kámen ze srdce, mnohým je tato stavba solí v očích. Co člověk, to jiný názor. Jedno je však jisté: Doubravice a Újezd u Boskovic se od konce měsíce září zařadily mezi ty obce, které již nebudou znečišťovat řeku Svitavu. Dne 25. září byla čistírna odpadních vod uvedena do zkušebního provozu a v sobotu 9. listopadu tato stavba slavnostně otevřena.

V jejím areálu se sešli nejen zhotovitelé stavby, představitelé obou obcí, zastupitelé a pozvaní hosté, ale také mnozí občané městečka, aby byli slavnostnímu aktu přítomni. Starosta Doubravice Pavel Král ve stručnosti seznámil přítomné s historií výstavby kanalizace a ČOV, která započala již v roce 2005 ustavující valnou hromadou, kdy Doubravice nad Svitavou, Kuničky, Obora a Újezd u Boskovic vytvořily svazek obcí. Do vlastní přípravy a výstavby se však zapojily pouze obce Doubravice a Újezd.

Přes všechny problémy a potíže, které jsou doprovodnými jevy téměř všech investičních akcí tohoto rozsahu, byla stavba realizována za 18 měsíců (podle smlouvy) a 16. října 2013 předána investorovi. K 8. listopadu bylo na kanalizaci v Doubravici připojeno 160 nemovitostí, v Újezdu pak 30. Postaveno bylo v rámci obou obcí celkem 17,2 kilometru kanalizační sítě včetně výtlaku.

A jak je na tom mechanicko-biologická čistička odpadních vod? Má kapacitu 1800 EO s množstvím vypouštěných odpadních vod 71 175 metrů krychlových za rok. Tyto a ještě mnoho dalších informací mohli získat občané, kteří měli v uvedený den možnost nahlédnout do všech zákoutí budov areálu, prohlédnout si na vlastní oči instalovaná zařízení a od odborníků z VAS Boskovice si vyslechnout další zajímavé informace.

Největší investiční akce, jaká kdy byla v Doubravici nad Svitavou a Újezdu u Boskovic uskutečněna, je dokončena a věřme, že současným i budoucím obyvatelům bude sloužit k jejich spokojenosti.