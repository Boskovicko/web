---
title: Žáci devátých ročníků se začínají rozhodovat, kam dál
author: Andrea Šrámková
category: publicistika
tags: Boskovicko vzdělávání 45-2013
---

Čtyři sta čtyřicet čtyři, tolik je v letošním školním roce na Boskovicku žáků devátých ročníků, před kterými stojí rozhodnutí, jaký typ studia si zvolí po ukončení základní školní docházky. Studium završené státní maturitou, nebo učňovský obor? Jaké zaměření? Co dotyčného bude bavit a co ho po ukončení studia uživí? Pomoci při rozhodování mají burzy středních škol a dny otevřených dveří, které už tradičně probíhají právě od poloviny listopadu. Přestože několik posledních let dochází k redukci škol třetího stupně nebo alespoň nabízených oborů, střední školy stále nabídkou míst převyšují počet vycházejících deváťáků.

Pro střední školy je současné období zkouškou ohněm. Školy v posledních letech bojují o každého studenta, aby obstály v konkurenci a překlenuly období slabých populačních ročníků, které do jejich lavic usedají. Peníze na provoz se odvíjejí od počtu studentů, pokud není dostatečně naplněná třída, škola má finanční problémy. Zřizovatelem většiny středních škol je kraj. „Lze předpokládat, že počet žáků středních škol bude klesat až do školního roku 2017/18, teprve potom začne docházet k mírnému nárůstu,“ uvedl na začátku letošního roku mluvčí Jihomoravského kraje Jiří Klement. Na Boskovicku, tedy vedle boskovických středních škol a jedné letovické, pro školní rok 2014/15 otevřel 940 míst ve zhruba 35 oborech. K tomu je potřeba přičíst nabídku boskovické Soukromé střední školy podnikatelské nebo třeba dva obory v Olešnici při výchovném ústavu.

Stále je více míst než žáků, přestože už několik let dochází k jejich omezování. „Kraj avizoval uzavření všech oborů, kde nebude naplněnost alespoň na padesát procent, nakonec neprošly pouze čtyři – jedním z nich je náš obor obchodní akademie, který je prozatím na rok pozastaven, jeden obor museli uzavřít také například na boskovické SOŠ a SOU A. Citroena,“ sdělil Pavel Vlach, ředitel Vyšší odborné školy ekonomické a zdravotnické a Střední školy v Boskovicích. Pro školu na Hybešově ulici je to za posledních několik let už čtvrtý uzavřený obor po zahradnících, krejčích a agropodnikání. „Obchodní akademie měla v posledním roce ve třídě pouze 14 studentů, v ostatních jich je přes třicet. K tomuto oboru a k zahradníkům bychom se však rádi časem vrátili,“ doplnil Pavel Vlach.

Redukce míst na středních školách tak navazuje na loňské uzavření letovického Biskupského gymnázia nebo opatovické střední školy, jejíž obory převzala Masarykova střední škola v Letovicích. Ta díky spojení škol nabízí zájemcům o studium pestřejší nabídku oborů, ale o přebytku studentů se zde prozatím hovořit nedá.

Maně se nabízí ke srovnání současná situace v mateřských školách, které jsou nuceny zřizovat nové třídy z tělocvičen, aby mohly vyjít vstříc převyšujícímu počtu žádostí o místo. A samozřejmě vyvstává otázka, zda se dostatek míst na středních školách se pro ně podaří obnovit v době, až dorostou do věku náctiletých.
