---
title: Místní akční skupina Partnerství venkova se ptá lidí, v jaké obci by chtěli žít v roce 2020
author: Jitka Melkusová
category: zprávy
tags:
- Velké Opatovice
- MAS
- 45-2013
---

V uplynulých několika týdnech probíhala ve většině obcí Malé Hané setkání s manažery Místní akční skupiny Partnerství venkova, kteří vybízeli k hledání možností a příležitostí pro rozvoj regionu v období let 2014 až 2020. V přípravě jsou totiž nové operační programy a předpokládá se možnost čerpání většího objemu peněz, než jak tomu bylo za uplynulé období, které začínalo rokem 2007 a skončí rokem letošním.

To ale přepokládá přehodnocení dosavadních rozvojových strategií jednotlivých „masek“ a hledání nových cílů, v případě Partnerství venkova, kam patří obce dobrovolných svazků obcí Malá Haná a Letovicka, se dokument bude nazývat Integrovaná strategie území MAS Partnerství venkova na období 2014 – 2020. „Sbíráme podněty pro další rozvoj území obce, mikroregionu i MAS, budeme společně hledat odpověď na některé otázky. Právě nyní máte možnost ovlivnit směr rozvoje obce i regionu pro následující dotační období. Přijďte nám říct svůj názor a ukázat, že vám na rozvoji vaší obce záleží,“ zněla pozvánka na setkání.

Projektoví manažeři Iva Přichystalová a Pavel Šaršon se lidí v každé obci ptali, v čem jejich obec či region vyniká a co je podle nich potřeba zlepšit. Dále co na jejich obec pozitivně působí a jakým negativním vlivům naopak čelí. Chtěli také vědět, co se zanedbávalo, přestože by to mohlo být v budoucnu přínosné a jak by obec mohla vypadat v roce 2020 a jak takového stavu dosáhnout. „Naše maska obnáší čtyřiadvacet obcí ve dvou mikroregionech, rozhodli jsme se, že objedeme všechny a setkáme se s lidmi osobně,“ uvedl na setkání ve Velkých Opatovicích, kam přišli čtyři občané a dva hosté ze sousední masky, Pavel Šaršon.

Spolu s kolegyní uspořádal dotazníkové šetření, které má také posloužit k hledání strategie pro rozvoj území, jehož východní část je dlouhodbě marginalizovaná a západní je významným dopravním uzlem. Šetření se zúčastnílo 154 respondentů, což činí jedno procento obyvatel regionu. I když podstatná část odpovídajících ví, co je to MAS a čím se zabývá, 53 procent z nich by o dotaci z MAS požádat nechtělo. Celých 25 procent respondentů volá po opravě komunikací. Zajímavé také je, že téměř polovina respondentů by přivítala vyšší podporu sportu, zatímco kulturu, ekologii, zázemí pro cykloturistiku a péče o zeleň pokryla druhou polovinu koláče grafu. Lidé jsou spokojeni se stavem životního protředí a jen pět procent z nich netřídí odpad; celá čtvrtina jich by ráda někam uskládala bioodpad.

Celých 37 procent respondentů dotazníkové akce pochází z Letovic. Z některých obcí neodpovídala ani jedna osoba a z dalších obcí to byli jedna až tři osoby. Borotín, Cetkovice, Malá Roudka, Světlá, Uřice a Vísky naopak vykázaly největší počet respondentů – sedm až osm.

„Jakékoliv zpoždění a narušení procesu přípravy rozvojových dokumentů oslabí nebo naruší možnosti i našeho území podílet se na zapojení do operačních programů na následující léta 2014–2020. Naše území nesmí zůstat mimo tento proud Evropské unie, jinak nebude mít zajištěné dostatečné zdroje pro svůj další rozvoj,“ uvedl ve své instrukci manažer MAS Partrnerství venkova Petr Dvořáček na webu masky.
