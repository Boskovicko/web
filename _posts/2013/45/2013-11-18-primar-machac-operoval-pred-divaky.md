---
title: Primář Jan Machač operoval před tři sta dvaceti diváky
authors: Andrea Šrámková
category: publicistika
tags: Boskovice nemocnice 45-2013
---

Jako jeden z deseti operujících se boskovický primář Jan Machač zúčastil lékařské konference zaměřené na operace pánevního dna, která se konala ve dnech 1. a 2. listopadu ve Zlíně. Operovalo se za asistence kamer, jež v reálném čase průběh zákroku přenášely z operačního sálu do zlínského kongresového centra, kde ho sledovalo zhruba tři sta dvacet lékařů.

„Byli jsme k účasti vyzváni, což je pro boskovickou nemocnici opravdu čest. I pro mě jde o prestižní záležitost. Operace, kterou jsem tam předvedl, je poměrně vzácná a nepříliš rozšířená. Většinou se pro řešení prolapse dělohy používá voperování sítěk ze speciálního materiálu. To je velmi efektivní, nicméně jedna ta síťka stojí padesát šedesát tisíc. My to podle vídeňské školy dokážeme udělat laciněji a má to stejný výsledek jako síťky. Navíc není třeba vkládat do organismu cizí materiál. Je to však operace technicky velmi náročná pro lékaře,“ uvedl primář gynekologicko-porodnického oddělení boskovické nemocnice.

Jan Machač ji provádí už třináct let a boskovická nemocnice je touto dovedností ojedinělá nejen na jižní Moravě. Ročně v Boskovicích podstoupí tento zákrok zhruba čtyřicet pacientek. Většinou jde o ženy vícerodičky nebo o ženy vykonávající těžkou fyzickou práci, například v zemědělství. „Samotná operace pro ně není náročnějším zákrokem než například při kýle, třetí nebo čtvrtý den po operaci většinou mohou odejít do domácího ošetřování,“ doplnil Machač.

Konferenci State of the Art pořádá zlínská nemocnice Tomáše Bati od roku 2005, a to každý druhý rok. Vyměnit zkušenosti si sem tentokrát přijely lékařské kapacity z České a Slovenské republiky.
