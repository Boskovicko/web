---
title: Šafářová byla poprvé stříbrná
author: Lubomír Slezák
category: sport
tags: Benešov cyklistika 45-2013
---

Teprve v devátém závodě Českého poháru v cyklokrosu našla bnešovská bikerka Adéla Šafářová svoji přemožitelku. Mezi kadetkami dojela na druhém místě, když po nepříjemném, bolestivém pádu, hodně ztratila a zdálo se, že na „bednu” tentokrát nemá šanci dosáhnout.

Mladá cyklistka ale ukázala bojovné srdce a po famózní stíhací jízdě se nakonec prosadila zpět na špici a nestihla předjet pouze vítězku Lukešovou, která nehody benešovské závodnice dokázala využít k letošnímu premiérovému vítězství.

Na body dojeli i tři další benešovští reprezentanti. Tomáš Tlamka si v kategorii starších žáků vylepšil 17. místem svoje letošní dosavadní maximum, jen o příčku hůř skončil kadet Dominik Prudek a cenné dva body za 29. místo veze ze závodu mužů Elite i Petr Bořil.

Průběžně si benešovští stojí takto: Starší žáci – Tomáš Tlamka – 27. místo, kadetky – Adéla Šafářová – 1. místo, kadeti – Dominik Prudek – 21. místo, muži Elite – Petr Bořil – 44. místo.