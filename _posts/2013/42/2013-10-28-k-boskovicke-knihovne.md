---
title: K boskovické knihovně
author: Květoslava Navrátilová
category: napsali nám
tags: Boskovice knihovna 42-2013
---

Vážení čtenáři, jak jste se dočetli v novinách Boskovicko, naše městská knihovna slaví v současnosti 150. výročí. Chtěla bych touto cestou boskovickým občanům povědět, co mě trápí a z čeho mám naopak radost.

Od roku 1949 jsem si začala půjčovat knihy v boskovické knihovně. V té době byla umístěna v hotelu Záložna na současném Masarykově náměstí. Následně se přestěhovala do domu s číslem popisným 28, umístěným na témže náměstí. Knihovnu jsem navštěvovala opravdu často a stala se na dlouhá léta, vlastně až doposud, její věrnou členkou.

Po nějakém čase knihovna musela opět změnit adresu, ve stávajících prostorách hrozilo její propadnutí. Následovalo tak její další stěhování, tentokrát na ulici Hradní.

Knihovnu zde umístěnou nám záviděli knihovníci i návštěvníci z celé republiky. Byla prostorná, zařízená zcela nový nábytkem. Návštěvníci zde měli možnost využít jak půjčovny, tak čítárny, nejen pro děti, ale i dospělé. Bohužel, ani zde však knihovna nezůstala natrvalo – opět se musela přestěhovat. Nové místo bylo vybráno v prostorách bývalé prodejny železářství. Knihovna však nakonec tyto kýžené prostory nedostala – město budovu pronajalo ke komerčním účelům. A tak se opět stěhovala… Nakonec se našly místnosti v budově bývalého okresu na Náměstí 9. května, kde sídlí doposud.

Dětské oddělení je pěkné, ale čítárna a půjčovna pro dospělé, ty se opravdu nedají nazvat jinak než ubohými! Pro nás, starší, a troufám si říci, že i pro mladé, jsou jak čítárna, tak i půjčovna velmi důležité. Všude na malých vesnicích mají knihovny pěkné, prostorné. V televizi jsem dokonce zahlédla i knihovnu pro bezdomovce.

Přijde-li do boskovické čítárny více lidí, nemají možnost si ani pořádně vyhnout. Jedná se o čítárnu, ale jsou zde jak počítače, tak regály na knihy, časopisy i noviny a místa opravdu málo. Po nějaké chvíli zde strávené se cítíte jako v sauně – takové je tu horko.

O půjčovně ani nemluvím. Regály jsou vysoké, my starší nejsme s to dosáhnout do jejich vyšších pater. A když hledáme naopak ve spodní části regálů, je nutné si takřka kleknout. Opravdu nevím, kolik by nás, starších, museli knihovníci zvedat. Uličky mezi jednotlivými regály poskytují velmi málo prostoru a jsou tak úzké, že se dva čtenáři, vybírajíce knihy současně, nedokáží vyhnout.

Stále se mluví o tom, že se bude nová knihovna brzy stavět. Ale bohužel – skutek utek. Ve městě se opravují a staví sportovní areály. Vím a chápu, že je třeba udělat něco také pro mládež, ale bohužel, někteří mladí si toho neváží. My starší jsme také Boskováci, ale na nás se již tolik nemyslí. Zřejmě si ti, kdo o tom rozhodují, říkají, že vzdělané a sečtělé obyvatele Boskovic nepotřebují.

Ale už dost kritiky…

Nyní bych chtěla všem našim knihovníkům poděkovat za jejich přístup k nám, čtenářům. Když potřebujeme, knihy nám ochotně vyhledají či objednají z jiných knihoven. Děkuji tedy pracovníkům naší knihovny, kteří se o nás starají a my odcházíme spokojení a natěšení na další návštěvu.

Přeji všem čtenářům a knihovníkům naší městské knihovny, aby se brzy změnilo její prostředí. Pevně věřím, že se najdou peníze na postavení nové, plně vyhovující a reprezentativní knihovny, či alespoň důstojné prostory, které by si zasloužila jak ona, tak i my, její dlouholetí a věrní čtenáři.