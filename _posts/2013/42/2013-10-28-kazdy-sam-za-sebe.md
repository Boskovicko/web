---
title: Každý sám za sebe
authors: Jitka Melkusová
category: napsali nám
tags: volby 42-2013
---

A tak máme, co jsme chtěli. Tato parafráze na profláklou budovatelskou píseň starou nejméně jako já, nechť je mementem toho, že Češi (a asi i Moravané) se jaksi neumí či nechtějí poučit z činů svých minulých. A že jsou tedy předurčeni k tomu, jako ostatně každý člověk, dělat chyby tak dlouho, až pochopí…

„Když já té politice nerozumím,“ argumentují lidé. Samozřejmě rozumět nemusí a ani nemůžou, na to se studují vysoké školy. Ale vystudovat zdravý selský rozum by myslím mohl každý tak do dvanácti let. Jde přece o životní zkušenost a hledání nejlepšího řešení.

Mladí (převážně) volili piráty a zelené. Jasně, jak jinak. Snaží se žít život odpovědně, chtějí tedy volit, ale nenacházejí pro sebe jinou možnost. A je to tak dobře. Oni jsou budoucností naší společnosti, oni ji budou směrovat. A jestli se jim něco opravdu příčí a nechtějí to přijmout, tak je to pokrytectví a lež. Navíc nechápou, proč by se za kampaň měly utrácet takové miliony ze státního rozpočtu.

To se zřejmě jeví jako podružné tradičním nejsilnějším stranám. Vždy se najde cesta, a i naše novodobá historie je jich plná, proč odmítnout (neodsouhlasit) takové kroky jako je třeba snížení nákladů na cesty poslanců, na příspěvek stranám, na nová auta, na ministerskou byrokracii, na nové silnice, jak obcházet potřeby vědy, školství, kultury, neboť jsou prý důležitější záležitosti. Třeba průsery posledních let, jako centrální registr ISIP, registr vozidel, sociální dávky a S karty, pražské průsery, armádní průsery, no povzpomínejme… Zdá se, že někteří poslanci už nežijí normální život, nýbrž si užívají moci. A že je politika o moci, o tom není diskuse.

No a pak tu máme ty nové. Zkušenost jsme udělali s Bártou a jeho VV. Tomio se svou výřečností a blogem už přesvědčil spoustu lidí, jen tak nějak nevím o čem. Je mu blízké každé téma, o stanoviska není nouze. Jen doufám, že nebudeme nuceni vzpomínat, k čemu všemu, a hlavně jak, se už vyjadřoval. No a Babiš… Ten už předvedl, že za peníze v Praze dům. Nemá program, neví nic. Názory tvoří za pochodu a mění je jak korouhvička – pěkně po větru nebo proti němu. Na všechno má poradce a stát bude řídit jako firmu. Pánbu nás potěš…

O tom je ta demokracie. Čím víc kohoutů, tím více se budou prát. A to je dobře. Jsem ráda, že máme ve Sněmovně opět lidovce (a mrzí mě, že bez olešnického Peši) a že je v ní více stran (škoda, že bez zelených). Trochu se bojím boje o většinu hlasů, já bych pěkně po žensku upřednostňovala to, co je rolí našich zastupitelů, tedy aby volili podle sebe a svého svědomí, aniž by byli poplatni svým stranám. Ostatně jsou v nich proto, že mají stejné názory, stejné směrování. A dost, dál už nic. Odpovědnost každý sám za sebe.
