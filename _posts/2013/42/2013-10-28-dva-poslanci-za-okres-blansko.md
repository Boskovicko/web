---
title: Za okres Blansko se budou brát dva poslanci
authors: Petra Bílá
category: zprávy
tags:
- okres Blansko
- politika
- volby
- 42-2013
---

Měl to být obrat o sto osmdesát stupňů, kterého chtěla levice dosáhnout silným mandátem, který by dostala od voličů. Nic takového se ale nestalo. Uplynulé volby do poslanecké sněmovny byly zejména pro ČSSD spíše ve znamení sklopených hlav. Strana totiž v celorepublikovém výsledku získala ještě méně hlasů, než ve volbách do poslanecké sněmovny před třemi lety. Naopak jako vítězové se mohou cítit členové a příznivci hnutí ANO 2011, které ač je na politické scéně poměrně nové, skončilo ve volbách druhé.

Do sněmovny se po letošních volbách dostalo sedm politických stran a hnutí. Ve dvousetčlenné poslanecké sněmovně bude Jihomoravský kraj zastupovat celkem třiaadvacet poslanců. Z okresu Blansko si voliči zvolili zástupce ČSSD, současného starosty Blanska Lubomíra Toufara. „Svůj volební výsledek považuji za úspěch i co se týká počtu preferenčních hlasů, které jsem získal. Jak v Blansku, tak v okrese Blansko, jsme dopadli slušně. Výsledek naší strany v republikovém průměru mě na druhou stranu moc nepotěšil, protože jsme dopadli hůře než před třemi lety. Ale to už je fakt, voliči to tam hodili tak, jak to hodili. Bude záležet na tom, jak se podaří dát dohromady vládu, která by mohla dělat pozitivní kroky a která by vydržela. Já už jsem před volbami říkal, že pokud se stanu poslancem, odstoupím z funkce starosty města Blanska a předpokládám, že mě nahradí jiný starosta za sociální demokracii,“ prozradil čerstvě zvolený poslanec Lubomír Toufar.

Další mandát získala politická matadorka Zuzka Bebarová Rujbrová za KSČM, která ve sněmovně usedne již šesté volební období. Za hnutí ANO 2011 se z Jihomoravského kraje do sněmovny dostalo pět poslanců. Boskovický kandidát Vladimír Jakubec, který kandidoval z osmého místa, se tedy poslancem nestal. Přesto je s výsledkem voleb spokojený.

„Výsledek, počet procent, které naše hnutí získalo, je pro mě překvapením. Je to pro nás obrovská odpovědnost, protože jsme říkali, že nejsme produkt na jedno použití. Budeme se snažit, abychom to ukočírovali a připravili se na komunální volby. Jak to dopadne teď, co se týká vyjednávání, to nevím, to my nemůžeme ovlivňovat. Ale když budeme mít poslanecký klub, tak určitě budeme silnější i na komunální úrovni,“ zhodnotil předseda blanenské oblastní organizace Hnutí Ano 2011 Vladimír Jakubec.

Voleb se v celorepublikovém průměru zúčastnilo bez půl procenta šedesát procent voličů. Jihomoravský kraj na tom byl o více než jedno procento lépe. Ještě zodpovědněji ale hlasovali voliči na Blanensku, kde přišlo k volbám čtyřiašedesát a tři desetiny procenta voličů. „Co se týká průběhu voleb, tak voliči v Jihomoravském kraji chodili více volit v pátek, kdy jich k urnám přišlo bezmála devětatřicet procent. Volby proběhly bez jakýchkoliv incidentů či komplikací,“ sdělila mluvčí Krajského úřadu Jihomoravského kraje Denisa Kapitančíková.

Zúčastnit se voleb směli všichni s volebním právem, včetně voličů, kterým jejich zdravotní stav nebo jiné důvody neumožňují dojít k volebním urnám. Za těmi přijeli členové volebních komisí s přenosnou urnou. Takovou zkušenost mají například v Domově pro seniory v Boskovicích. „Ze sto šedesáti klientů, které máme, se voleb účastnila přibližně čtvrtina. Sociální pracovnice musely dopředu obejít všechny klienty a zjistit, jestli se budou chtít účastnit voleb. Některým klientům jsme museli třeba i vyřídit volební průkaz, pokud v Boskovicích nemají trvalé bydliště. Bylo na sociálních pracovnicích, aby s každým klientem tyto věci individuálně vyřešily,“ prozradila ředitelka Městské správy sociálních služeb Boskovice Marie Sáňková.
