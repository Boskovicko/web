---
title: Policie odložila trestní oznámení kvůli Července
category: zpravodajství
authors: Marek Osouch
tags:
  - koupaliště
  - "42-2013"
  - Boskovice
---

Kauza Červenka se zdá být u konce. Po více než čtyřměsíčním vyšetřování odložili policisté vyšetřování účastníků oprav boskovického koupaliště v Červené zahradě. Opoziční zastupitel Vladimír Farský totiž letos v květnu podal kvůli závadám na koupališti trestní oznámení na neznámého pachatele.

„Případ policie odložila po rozsáhlém šetření. Nebylo však zjištěno, že by šla v tomto případě dovodit trestní odpovědnost konkrétní osoby. Během šetření jsme prověřovali všechny osoby, které se na výstavbě podílely,“ konstatovala mluvčí policie Iva Šebková. Podle jejích slov měl spis zhruba tisíc stran. Starosta Boskovic Jaroslav Dohnálek se k podanému trestnímu oznámení nechtěl nijak blíže vyjadřovat. „Jsme v právním státě, každý na to má právo, ale policie to odložila,“ vysvětlil starosta. „Ani znalecké posudky, ani policie neprokázala, že by někdo nějak pochybil, a že by bylo možné ho za pochybení potrestat,“ dodal s tím, že se posun podloží dá jen těžko ovlivnit lidským konáním.

Vladimír Farský závěr policie respektuje, nicméně dodává, že na to má svůj názor. „Já si myslím, že se druhá etapa opravy neměla vůbec začínat, když byly známy poruchy,“ poznamenal. Nepředpokládá už však, že by ještě něco kolem Červenky podnikal. „Ještě o tom budeme jednat, ale myslím, že já jsem ze své strany udělal vše, co jsem udělat mohl,“ dodal Farský.

Celá kauza odstartovala vloni v prosinci, kdy se schvaloval nový rozpočet. V něm byla zanesena i dvoumilionová částka na opravu koupaliště. Již tenkrát se zastupitelé ptali, proč opravu hradí město. Starosta Boskovic jim sdělil, že se na jedné straně jedná o vyšší moc a na straně druhé že opravu prováděly dvě firmy, a proto reklamaci nelze uplatnit. Od té doby ale radnice informovala o různých závadách a jejich příčinách. Radnice totiž závady pouze tušila. Na žádost zastupitelů tak byl ještě nakonec vypracován posudek soudního znalce, který měl dát jasné odpovědi, co se na koupališti skutečně stalo. Jednoznačného viníka závad ale neurčil, a tak boskovická opozice v čele s Vladimírem Farským podala trestní oznámení.
