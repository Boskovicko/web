---
title: Knihovnu navštíví Vlastimil Vondruška
author: Tomáš Trumpeš
category: kultura
tags: Boskovice knihovna 42-2013
---

Proslulý autor historických detektivních románů Vlastivil Vondruška navštíví v pondělí 4. listopadu boskovickou knihovnu, která slaví 150 let. Setkání se spisovatelem v pořadu nazvaném Oldřich z Chlumu – historický román a skutečnost se koná od 17 hodin. 

Vlastimil Vondruška je český historik, publicista a spisovatel, autor především historických detektivních příběhů. V 80. letech byl ředitelem historické části Národního muzea, později se přes 10 let jako podnikatel úspěšně zabýval výrobou kopií historického skla. Napsal více než padesát vědeckých studií a článků o dějinách hmotné kultury, mnoho knih vědeckých a populárně naučných, přes dvacet historických románů pro dospělé – některé z nich pod pseudonymem Jan Alenský – a několik knih pro mládež. 

Přízeň čtenářů si získal především sérií detektivních knih z doby vlády Přemysla Otakara II., ve kterých je vykreslen život v tehdejší době, mentalita lidí a atmosféra středověku vůbec. Hlavní postavou příběhů je vzdělaný a čestný rytíř a královský prokurátor Oldřich z Chlumu, který jako správce hradu Bezděz má také pravomoc vyšetřovat a trestat hrdelní zločiny v okolí. Druhá autorova série se odehrává ve druhé čtvrtině 16. století a jejím hrdinou je písař královské komory Jiří Adam z Dobronína. 

Vlastimil Vondruška spolupracuje rovněž s Českým rozhlasem, v němž pravidelně představuje zajímavé události z českých dějin a života lidí ve středověku.