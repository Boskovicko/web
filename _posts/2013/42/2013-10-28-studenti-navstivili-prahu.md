---
title: Studenti oboru ekonomiky a podnikání navštívili Prahu
author: Tereza Novotná
category: napsali nám
tags: Boskovice 42-2013
---

V úterý 1. října odcestovala značná část studentů VOŠ a SŠ Boskovice na třídenní exkurzi do Prahy. Organice tříd EP2 a EP3 by byla zcela určitě obtížná, ale paní učitelky Šmerdová, Sedláčková a paní zástupkyně Karásková nás zvládly skvěle. 

Cesta vlakem uběhla rychle, redukovali jsme zásoby řízků a buchet a pobíhali mezi kupéčky. Najednou se chodbou vlaku ozvalo: „Vystupujeme!“ Zabalili jsme všechny zbytečnosti a vydali se do víru velkoměsta. Jako první jsme zamířili na Václavské náměstí a do historického centra, dále jsme navštívili Pražský hrad, baziliku sv. Jiří, Zlatou uličku, katedrálu sv. Víta včetně krypty a židovské město. 

Večer nás čekala návštěva divadla GONG, a to představení „Hledám milence, zn. spěchá“, ve kterém se objevil herec Miroslav Šimůnek a herečka Michaela Kuklová. Představení se opravdu povedlo a moc se nám líbilo. 

Hned další den ráno jsme byli natěšeni na nezapomenutelnou prohlídku České televize. Ta se však snad nedá ani popsat, prošli jsme to tam na jeden nádech. Potkali jsme známé osobnosti a například fotografování s Bohumilem Kleplem pro nás zůstane opravdovým zážitkem. Odpoledne byla domluvena prohlídka Národního divadla, kde jsme se dozvěděli o jeho historii a byla nám umožněna i nádherná vyhlídka na Prahu z jeho střechy. 

Všem bylo líto, že se exkurze blíží ke konci. Máme ale plno nových zážitků, znalostí a také kamarádů. Praha se nám moc líbila a určitě o sobě můžeme říci, že nejsme žádní kulturní barbaři. 