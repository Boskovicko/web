---
title: Kunštátští opravují chodníky v centru
author: Žaneta Ondroušková
category: z regionu
tags: Kunštát opravy 42-2013
---

Po opravených chodnících se brzy projdou lidé v kunštátské Palackého ulici. Předláždění, zpevnění podloží a výměnu poškozených dlažeb a obrubníků dělníci provedou na pravé straně ulice směrem k náměstí, kolem rybníka a u školy. „S pracemi jsme začali už koncem letních prázdnin a budeme pokračovat, dokud to počasí dovolí,“ uvedl starosta Kunštátu Zdeněk Wetter s tím, že v příštím roce vedení města počítá s opravami také dalších chodníků, včetně těch v přilehlých obcích. Kunštátští pro to vyčlenili půl milionu korun z obecního rozpočtu. 

Postavit chodník v nebezpečném úseku v serpentinách směrem ke Kunštátu už delší dobu plánují v Sebranicích. A vypadá to, že se projekt vyvíjí dobře. „Zatím jsme v přípravné fázi. Doufáme, že příští rok se nám podaří plán konečně uskutečnit,“ doplnil sebranický místostarosta Zdeněk Bednář.