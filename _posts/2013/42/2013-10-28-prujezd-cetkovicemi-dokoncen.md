---
title: Průjezd Cetkovicemi je dokončen, trvalo to 13 let
author: Jitka Melkusová
category: zprávy
tags: Cetkovice 42-2013
---

V Cetkovicích se v úterý uskutečnila malá slavnost. Oficiálně byl otevřen nový silniční průtah obcí. Projekt, který byl financován z regionálního operačního programu, byl dokončen již více než před půlrokem.

Práce na půlkilometrovém frekventovaném úseku trvala dlouho a byla náročná. K akci se totiž připojil Svazek vodovodů a kanalizací měst a obcí a sama obec. Vytvořili sdružení investorů, které z původně rozpočtovaných 29 milionů zaplatilo nakonec milionů 20. Silničáře přišla oprava na 14 miliony, obec zaplatila za chodníky a opěrné zdi na 1,5 a Svazek za nová vedení v podloží 3,4 milionu korun. „Potřebu opravy silnice jsme měli už v minulém tisíciletí, k řešení bylo ale několik záležitostí, které byly hodně složité,“ uvedl starosta obce Petr Horák.

Je spokojen především se zálivy pro zastávky autobusů a také s tím, co není vidět – kvalitním materiálem na vodovodní a kanalizační vedení. „Hodně dlouho se tady nebude muset pod zem,“ konstatoval spokojeně. „Jsme moc rádi, že se nám podařilo vysoutěžit pouhých 60 procent projektované částky,“ uvedl dále Jan Zouhar, ředitel jihomoravské správy silnic, který rovněž zavzpomínal, že v roce 2003 otevíral v Cetkovicích jinou část průtahu obcí, křižovatku na Velké Opatovice, jejíž stavba tím, že zmizel jeden dům, podstatně změnila vzhled obce.
