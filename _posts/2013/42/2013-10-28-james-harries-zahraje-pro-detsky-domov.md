---
title: James Harries opět zahraje pro dětský domov
authors: Tomáš Trumpeš
category: kultura
photo: http://i.imgur.com/YO7caDn.jpg
tags: Boskovice koncerty 42-2013
---

Kytarista, zpěvák a skladatel James Harries pochází z Manchesteru, ale už léta žije v České republice. Vloni přijal pozvání na charitativní koncert pro boskovický dětský domov, letos se společně s pořadatelem Tomášem Mokrým rozhodli celou akci zopakovat. Koncert se koná ve čtvrtek 31. října od 19 hodin v zámeckém skleníku. 

„Sledoval jsem film Bobule a strašně se mi líbila hudba. V titulcích jsem zjistil, kdo ji složil a pak mu drze zavolal. Bylo to zrovna v době, kdy jsem chystal koncert pro dětský domov, a James souhlasil, že zahraje,“ vysvětluje začátek spolupráce Tomáš Mokrý. 

James Harries koncertuje po celém světě a pochvalných recenzí se dočkal i v časopise Rolling Stone. Vedle toho skládá právě filmovou hudbu a kromě Bobulí je autorem hudby k filmovým Lidicím či Snowboarďákům. 

„Vloni se koncert vydařil, účast byla výborná, atmosféra strhující. To potvrdí ti, co tam byli. Dary od partnerů cestují přímo na účet dětského domova, neotřou se o žádný účet zprostředkovatele. Ze vstupenek jde minimálně padesát procent, zaplatí se jen nejnutnější náklady, aby se koncert vůbec mohl uskutečnit. Náklady se letos ještě minimalizovaly, podařilo se totiž zapojit další lidi, kteří chtějí také nezištně pomoci. Vybrané peníze pak jdou na konto Dětského domova v Boskovicích s tím, že pořadatelé mají právo upřesnit cíl. Rád bych podpořil ty, kteří opouští dětský domov a musí se vyrovnat se vším sami. Na rozdíl od nás nemají v zádech žádné rodinné zázemí,“ vysvětlil Tomáš Mokrý. 

Jeho vizí je získat za několik let peníze na pronájem startovacího bytu, který by mohli ti, co opouští dětský domov, vždy nějakou dobu využívat. Předprodej na Koncert pro dětský domov probíhá v informačních centrech v Blansku a v Boskovicích.