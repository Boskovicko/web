---
title: Halloween versus dušičky, a proč se nevylučují
author: Žaneta Ondroušková
category: z regionu
tags: Boskovicko Halloween dušičky 42-2013
---

Předvečer Všech svatých. Děti ve strašidelných kostýmech chodí od domu k domu, aby si vykoledovaly sladkosti. Téměř na každém zápraží je vítá vydlabaná dýně, jejíž hrozivé oči rámují světlo svíčky uvnitř. Sleduje, jak koledníci pod pohrůžkou lumpárny dostanou od hostitelů něco dobrého na zub. Potom spokojené čarodějnice a kostlivci odcházejí, aby zazvonili také u vedlejších dveří. Stejná dýně, stejná koleda, stejně nadšená maminka s miskou cukroví. Je totiž jednatřicátého října. V anglicky mluvících zemích ovládla noc oslava Halloweenu. A podle tuzemských obchodů to vypadá, že tak docela cizí není ani Čechům. 

Dýně, výrazný symbol tohoto původem keltského svátku, jdou na odbyt i v boskovických prodejnách. Sháňka je hlavně po těch pravidelně kulatých, které můžou lidé na konci října použít jako svítilnu. „Každoročně se o ně touto dobou zvedne zájem. Letos ovšem kvůli deštivému jaru zákazníkům velmi neposloužíme. Ty, co jsme měli, už jsou pár týdnů prodané. V obchodě zbyly jen velké druhy, které se na vyřezávání příliš nehodí,“ popsal Jiří Stříž, zástupce vedoucího prodejny boskovických zahrádkářů. 

Stejně jako on zaznamenali zvýšený zájem o dýně na halloweenskou výzdobu také Doubravičtí. Podle prodavačky Markéty Kazdové z tamního zahradnictví Koupý se na ně lidé ptají víc než kdykoliv jindy. Ani tam ovšem moc nepochodí. „Už máme pouze malé okrasné dýně,“ uvedla Kazdová. 

Lačným zákazníkům tak nejspíš poslouží hlavně supermarkety, jež Halloweenu využívají jako komerčně zajímavého svátku, který se k nám dostal ze Spojených států a tam také slaví největší úspěch. Přitom to ale není tak docela pravda. Oslavy pocházejí už z pátého století před Kristem, kdy irští a skotští Keltové vítali zimu a loučili se s létem. V noci se u ohně převlékali do kostýmů a masek a věřili, že tak přilákají zemřelé duše, které jim můžou pomoci. Původně šlo tedy o oslavu smrti, kterou Keltové vnímali jako přirozenou součást řádu věcí. 

Trh však originální význam značně posunul. Na pultech obchodů a ve výlohách lákají zájemce papírové masky a další doplňky, které jsou sice děsivé, ale pro dnešního člověka prakticky beze smyslu. Přesto si je lidé rádi kupují, a to i u nás, kde Halloween nemá tradici. „Neprodáváme celé masky, ale spíše jejich součásti. Zákazníci berou například klobouky nebo lampiony, které zároveň využijí i při různých průvodech,“ popsala Alena Novotná z boskovického papírnictví a hračkárny na Masarykově náměstí. Souhlasí s ní i majitel jiné boskovické prodejny s hračkami Miroslav Bubeník, který sám svátek neuznává, ale zboží nabízí. „Vždy na poslední chvíli před Halloweenem shání rodiče a děti nejrůznější masky a podobné věci. Odvíjí se to hlavně od toho, jestli se při této příležitosti konají v okolí nějaké akce,“ vysvětlil Bubeník. 

A akce se konají. Jednatřicátého října se můžou děti zúčastnit například lampionového průvodu se strašidelnými maskami, který v pět hodin večer vyrazí od boskovického domu dětí a mládeže a skončí v zámeckém parku. Tam si účastníci opečou buřty, vyberou nejlepší masku nebo zhlédnou ohňovou show. 

V Blansku zase připravili pro starší zájemce každoroční mejdan v halloweenském stylu v klubu Dukla, kde se kromě tance budou prý lidé taky bát. 

Nabízí se otázka, zda tento anglosaský svátek postupně nezastíní v Česku tradiční křesťanský svátek Všech svatých nebo Památku zesnulých lidově zvanou Dušičky, které v kalendáři následují po Halloweenu. Zatím to ale nevypadá. Halloween je zábava, kdežto Dušičky vážná vzpomínka věřících. Navzájem se nevylučují, ale doplňují. A děti to vědí, ve školách a podobných zařízeních se o rozdílech mezi jednotlivými pojmy mluví často. „V rámci činnosti výtvarných a rukodělných kroužků účastníci zhotovují dekorace a výrobky k této příležitosti a vede se s nimi debata o tom, co je Halloween za svátek, odkud přišel a jaké jsou naše tradice,“ potvrdila ředitelka domu dětí a mládeže v Boskovicích Alena Staňková. Zároveň dodala, že je to však plně v kompetenci jednotlivých učitelů a zařízení jako celek do této osvěty nezasahuje, ani ji nenařizuje. 

A protože Halloween a jeho komerční využití míří hlavně na malé děti, pár slov o tom, jak funguje, padne i ve školkách. „Plánujeme, že s dětmi vydlabeme dýně a řepy a ze sklenic vyrobíme lucerničky. Při tom jim řeknu, proč to vlastně děláme, kde svátek vznikl a odkud se k nám dostal. Taky se dozví, že u nás je spíše zvykem nosit na hroby svíčky a věnce, a vzpomenout si tak na ty, kteří už s námi nejsou,“ uvedla učitelka v němčické mateřské škole Anna Hrdá. Podrobnější rozdíly však vysvětlovat nebude. „Ty děti jsou malé, takže by konkrétnější významy stejně nepochopily,“ dodala Hrdá. 

Přestože se k nám halloweenská tradice pomalu dostává, doma tu není. Děti nechodí koledovat v převlecích a maminky nemají nachystané sladkosti. Velkou oblibu mají jen ozdobné dýně, které v tuto roční dobu dozrávají i na českých zahrádkách. Ani ty však nejsou na konci října nejžádanějším zbožím na pultech zahrádkářů. „Pořád samozřejmě dominují různé lesní věnce ve všech velikostech, chryzantémové kytice a další tradiční produkty, kterými lidé zdobí hroby svých blízkých o svátku Všech svatých,“ dodala Kazdová z doubravického zahradnictví. A ty na rozdíl od dýní prý rozhodně nedojdou.