---
title: 'Hřbitovy on-line? Jejich digitalizace pokračuje'
author: Andrea Šrámková
category: zprávy
tags: Boskovicko 42-2013
---

Schůdnější cestu, jak najít hrob předků, vzdálenějších příbuzných nebo dávných přátel nabídne pro čtyřiapadesát hřbitovů na Boskovicku a Poličsku projekt tří místních akčních skupin nazvaný Hřbitovy – naše kamenná historie. Díky připravované digitální databázi hrobových míst a lidí tam pohřbených bude k jejich vyhledání stačit několikrát kliknout myší. 

Na projektu, který běží od jara 2012 spolupracují MAS Boskovicko PLUS, MAS Partnersví venkova a MAS Sdružení pro rozvoj Poličska. „V současné době už jsou nafoceny všechny hřbitovy a hroby v obcích, které se do projektu zapojily,“ prozradil Petr Dvořáček, starosta Vanovic a současně autor knihy, jež v rámci aktivity vzniká. Nejpodstatnější však je vytvoření internetové databáze. Podklady do ní po absolvování potřebného školení, které už probíhá, budou vkládat zúčastněné obce. Půjde o neustále aktualizovaný systém, který i obcím pomůže s evidencí spojenou s provozem hřbitova. 

Kniha shrne historii daného hřbitova, upozorní na jeho zajímavosti a přinese fotografii a mapku. „Každému hřbitovu v knize bude věnována dvojstrana. Texty už jsou hotové a právě se s nimi seznamují jednotlivé obce,“ doplnil Dvořáček.
