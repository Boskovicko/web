---
title: Na Hybešově ulici mají vzniknout nová parkovací místa
authors: Petra Bílá
category: zprávy
tags: Boskovice parkování 42-2013
---

Boskovičtí chtějí vyřešit svízelnou situaci s parkováním na Hybešově ulici. Nechají zpracovat projekt, podle kterého by se k parkování dalo využít prostranství v okolí budovy střední školy.

„Ředitel této školy plánuje změny týkající se vstupu do školy, a tak jsme našli společnou řeč. Požádali jsme kraj o vyjádření k záměru případného vybudování parkoviště, které by zasahovalo kolmým stáním do stávající předzahrady školy, která však není využívaná a měla by se obnovit i proto, že tam roste přestárlá zeleň. Abychom mohli postoupit dál, potřebujeme projekt, který nám řekne, kolik bude na tuto akci potřeba peněz. Jakmile ho budeme mít, začneme řešit stavební povolení, ke kterému se bude muset opět vyjádřit kraj. Právě s vedením kraje se následně budeme snažit dojednat nějakou spoluúčast,“ sdělila místostarostka Jaromíra Vítková.
