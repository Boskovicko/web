---
title: Hodiny v Olešnici na evangelickém kostele se dočkaly obnovy
authors: Marek Osouch
category: zprávy
tags: Olešnice opravy 42-2013
---

V Olešnici probíhá oprava hodin věže kostela Českobratrské církve evangelické. Nová technologie na věžních hodinách bude schopna aktualizovat čas dálkově, díky čemuž hodiny budou ukazovat vždy přesný čas.

Náklady na opravu činí asi 66 tisíc korun, dvě třetiny z nich přitom pokryje obecní rozpočet. Olešnická rada města doporučila zastupitelstvu podpořit tento projekt 30 tisíci, ale po pozměňovacím návrhu starosty nakonec zastupitelstvo schválilo částku ještě o deset tisíc vyšší. „Tato podpora je víceméně formální, sledování času na věžních hodinách, byť významné, není věcí nejpodstatnější. Důležité je, že se zastupitelstvo města snaží podporovat veškeré aktivity obou církví, jak ukázala například rekonstrukce obou hřbitovních zdí v minulých letech,“ vysvětlil Peša. Olešnické zastupitelstvo již dříve podpořilo i modernizaci věžních hodin na římskokatolickém kostele sv. Vavřince.

V minulosti probíhala na evangelickém kostele celková rekonstrukce, byla opravena fasáda kostela, zrekonstruována věž kostela a vyměněna kopule věže. „V této chvíli se bylo nutno zabývat úvahou o rekonstrukci věžních hodin kostela,“ uvedl starosta Olešnice Zdeněk Peša. „Hodiny věže kostela ukrajují čas olešnické veřejnosti již celé generace, stejně tak jako věžní hodiny kostela sv. Vavřince na náměstí. Je běžným zvykem zvednou oči na hodiny v jedné či druhé věže kostela, abyste zjistili, kolik je hodin.“ Nejen občané Olešnice, ale i její návštěvníci se tedy mohou těšit z pohledu na opravené věžní hodiny už obou kostelů.
