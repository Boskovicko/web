---
title: Nabídka listopadového hvězdného nebe
authors: Jaroslav Chloupek
category: informace
tags: astronomie 42-2013
---

Přivítáme jedenáctý měsíc roku zvaný listopad. Ve většině evropských národů se tento měsíc nazývá november. Český název zřejmě souvisí s padajícím listím. Pozorovatelé hvězd tento měsíc příliš nemilují, protože je listopad nejoblačnějším měsícem roku. Nezbývá než využít každé chvilky s jasnou oblohou, chceme-li alespoň něco na obloze vidět. 

Ta je zaplněna mnoha krásnými souhvězdími, která patří podzimní obloze. Nejvíce pozorujeme oblohu večer (ty budou v listopadu hodně dlouhé) a hledíme do oblasti nad jižním bodem. Když pozvedneme zrak dost vysoko nad jižní bod, setkáme se s krásným podzimním souhvězdím s názvem Pegas. Tomu se můžeme věnovat pozorněji. Pod ním se rozkládá méně výrazné souhvězdí Ryb. Nejdůležitějším souhvězdí Pegasa je tzv. „Pegasův čtverec“. V jeho čtyřech vrcholech najdeme čtyři výrazné hvězdy s názvy Markab, Scheat, Algenib a Sirrah. Všechny tyto hvězdy jsou astronomicky zajímavé. Hvězda Scheat je červený obr o průměru 110x větším než průměr Slunce, a která nepravidelně mění svou jasnost. Zajímavá je také hvězda Sirrah, která je v souhvězdí nejjasnější (2,1 mag) a je ze zbývajících tří hvězd nejblíže Zemi (97 ly). Leží na rozhraní Pegasa a souhvězdí Andromedy, patří oběma souhvězdím, má dvojí označení: v Andromedě Sirrah, v Pegasu Alpheratz. U hvězdy Enif nalezneme jasnou kulovou hvězdokupu M 15 o průměru 118 ly. Je jednou z nejvzdálenějších hvězdokup v naší Galaxii (33 000 ly). Každý pozorovatel toto viditelné souhvězdí snadno najde. 

I k souhvězdí Pegasa se váže pěkná starověká báje. Když Perzeus usekl Medúze hlavu, z otevřené rány se řinula krev. Bůh vod Poseidon proměnil krev ve sněhobílého okřídleného koně nazvaného Pegas. Okřídlený kůň odletěl na horu Helikon, kde sídlily ochránkyně umění Múzy. Poseidon později věnoval Pegasa hrdinovi Bellerofontovi. Když Bellerofont přemohl obludu Chiméru, zpychl a chtěl se dostat s Pegasem mezi bohy na Olymp. Nejvyšší bůh Zeus se rozhněval a poslal na Pegasa ovády. Ten se splašil a jezdce shodil a dostal se na oblohu mezi souhvězdí. Zde platí známé přísloví: Pýcha předchází pád! Název souhvězdí pochází od Féničanů, starověkých mořeplavců. Na přídích jejich lodí nechyběla polovina okřídleného koně s uzdou (Pegasus). Také na obloze najdeme pouze přední půlku koně, a to obrácenou. Tak totiž námořníci viděli přídě lodí z paluby. 

Listopadové Slunce nemůžeme vůbec chválit. Jednak jej vidíme stále kratší dobu, jednak je často schováno za mraky. Uveďme důležité údaje o Slunci v hodnotách času SEČ. Východ 1. 11. v 6 h 50 min, západ v 16 h 37 min. Dne 30. 11. východ v 7 h 35 min, západ v 16 h 2 min. Během listopadu se den zkrátí o 1 h 20 min, sluneční azimut klesne z 68° na 56° (o 12°). Slunce vstupuje do znamení Střelce 22. 11. ve 4 h 47 min. Ve spojení se Sluncem zaznamenáme jeho zatmění dne 3. 11. tohoto roku. Jde letos o poslední a bude to zatmění tzv. hybridní, vzácná kombinace zatmění úplného a prstencového. U nás není toto zatmění pozorovatelné. 

Jak je obvyklé, měsíc ukáže čtyři fáze: 3. 11. nov (při něm proběhne zatmění Slunce), 10. 11. první čtvrt, 17. 11. úplněk, 25. 11. poslední čtvrt. Nejblíže Zemi bude Měsíc 6. 11. (vzdálenost 365 383 km) a nejdále od Země 22. 11. se vzdáleností 405 411 km. 

V listopadu je možné nalézt všechny planety: Merkur ráno nad jihovýchodním obzorem, Venuši večer nad jihozápadním obzorem, Mars po půlnoci v souhvězdí Lva, Jupiter v Blížencích po většinu noci, Saturn v závěru měsíce ráno nízko na jihovýchodě (ve Vahách), Uran (v Rybách) po většinu noci a Neptun (ve Vodnáři) na večerní obloze. 

Krátce o úkazech na obloze. Konjunkce Měsíce s planetami: 7. 11. s Venuší, 22. 11. s Jupiterem, 27. 11. s Marsem ráno vysoko na jihovýchodě. Dne 18. 11. nastane nejvyšší aktivita meteorického roje Leonidy. Astronomové budou sledovat pohyb komety Ison. V říjnu proletěla souhvězdím Lva v blízkosti hvězdy Regulus a planety Mars. Posouvá se dále pod souhvězdí Lva. Podle předpovědi se má kometa nejvíce přiblížit ke Slunci dne 28. 11. na vzdálenost 1,9 mil. km. Pozorování bude pokračovat v prosinci 2013 i v lednu 2014.