---
title: Běžeckou ligu čeká dramatický závěr
author: Lubomír Slezák
category: sport
tags:
- okres Blansko
- běh
- 42-2013
---

Letošní ročník Okresní běžecké ligy měl na programu 29 závodů a do konce seriálu zbývají už jen čtyři. 

Tím prvním bude tuto sobotu už 27. ročník populárního Běhu okolo přehrady Křetínky, v listopadu pak atleti změří svoje síly ještě dvakrát. V sobotu devátého na Běhu za jedovnickým kaprem a 30. listopadu v Okrouhlé na Mikulášském běhu. Závěrečným závodem bude tradičně Hraběnčino běhání v Petrovicích, které se bude konat 27. prosince. 

V celkovém pořadí se očekává tvrdý boj o konečné vítězství. Atletům se započítává nejlepších 14 výsledků a před posledními čtyřmi závody je na tom nejlépe Vojtěch Grün, který se loučí s juniorskou kategorií, o deset bodů zpět je zatím Tomáš Večeřa, třetí místo patří Petru Boháčkovi. 

Grün běžel 16 závodů a do výsledků se mu počítá sedm prvních míst, šest druhých a jedno třetí. Večeřu registrovali pořadatelé na 22 závodech, zatím se mu počítá šest prvních míst, pět druhých a tři třetí. Grün v posledních čtyřech závodech nestartoval a jeho účast je i v posledních kláních nejistá. Kdyby tedy Večeřa dva ze čtyř závodů vyhrál, polepší si o dvanáct bodů a letošní ročník vyhraje za předpokladu, že si Grün už nepřipíše ani jedno první nebo druhé místo. 

Ještě dramatičtější je pořadí v kategorii žen. První Zdeňka Komárková má náskok pouhých sedmi bodů před druhou Petrou Krejsovou. 

Průběžné pořadí: 1. Grün Vojtěch (AC Okrouhlá), 1089 b, 2. Večeřa Tomáš (BCK Relax Olešnice), 1079 b, 3. Boháček Petr (Auto RZ Boskovice), 1041 b. Muži: 1. Večeřa Tomáš, 2. Boháček Petr, 3. Krénar Michal (Auto RZ Boskovice), 959 b. Junioři: 1 Grün Vojtěch, 2. Konečný Petr (AC Okrouhlá), 983 b, 3. Konečný Jan (AC Okrouhlá), 175 b. Veteráni 1: Dolák Hynek (Blansko), 1024 b, 2. Grün Gustav (AC Okrouhlá), 943 b, 3. Macura Jan (Horizont Kola Novák Blansko), 929 b. Veteráni 2: 1. Matěna Vladimír (VZS Blansko), 815 b, 2. Hájek Ivo (Sokol Doubravice), 741 b, 3. Hromek Jiří (Fényx Adamov), 706 b. Veteráni 3: 1. Stráník Aleš (Blansko), 682 b, 2. Bayer Miloslav (Triexpert), 446 b, 3. Sedláček Pavel (RS Olomučany), 270 b. 

Ženy: 1. Komárková Zdeňka (Olešnice), 507 b, 2. Krejsová Petra (Auto RZ Boskovice), 499 b, 3. Kassaiová Martina (Cyklo Kassai Boskovice), 423 b. Veteránky: 1. Žákovská Alena (Horizont Kola Novák Blansko), 445 b, 2. Grünová Ivana (AC Okrouhlá), 426 b, 3. Krejčiříková Kateřina (Svatá Kateřina), 376 b.