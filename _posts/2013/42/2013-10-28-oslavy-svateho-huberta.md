---
title: Na zámku oslaví svatého Huberta
author: Tomáš Trumpeš
category: kultura
tags: Boskovice 42-2013
---

Na čtvrté Svatohubertské slavnosti zve na boskovický zámek rodina Mensdorff-Pouilly. Akce se koná v sobotu 9. listopadu, program začne ve 12 hodin. 

V zámecké kapli bude sloužena svatohubertská mše svatá, připraveno bude vystoupení trubačů z Mendelovy univerzity v Brně, dřevorubecká show s mistrem Evropy Martinem Komárkem a soutěže pro děti i dospělé. 

Návštěvníci se mohou těšit také na výstavu loveckých trofejí a historických loveckých uniforem. Vystaveny budou i samorosty ze sbírky Petra Svatoně. Svůj prostor dostane také lesní pedagogika a koutek pro nejmenší, nezbytnou součástí akce je samozřejmě bohaté občerstvení a možnost zakoupení zvěřiny. Program doprovodí vystoupení Boskověnky.