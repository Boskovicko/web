---
title: Odpůrci haly zkouší vyvolat referendum
authors: Tomáš Trumpeš
category: zpravodajství
tags:
- Boskovice
- sportovní hala
- referendum
- 16-2013
---

Vyvolat v Boskovicích referendum o stavbě sportovní haly na ulici Slovákově se pokusí odpůrci této stavby. Ti již začali sbírat podpisy a upozorňují, že referendum je čestným způsobem, jak o stavbě rozhodnout. Vyhlášení referenda proto podle nich mohou podpořit i příznivci stavby, aby se oba tábory mohly utkat a férově rozhodnout.

„V referendu budou zastánci i odpůrci stavby sportovní haly u ZŠ Slovákova rozhodovat, zda stavět, nebo nestavět. Aby k tomuto gentlemanskému souboji mohlo dojít, musí nejméně 2000 občanů z obou táborů svým podpisem podpořit konání tohoto čestného souboje pravdy,“ vyzývají členové přípravného výboru, ve kterém zasedli Leopold Němec, Radim Petrů, Martin Charvát, Vladimír Valtr a Aleš Odehnal. V případě vyvolání referenda musí všechny podpisy náležet občanům Boskovic s volebním právem.

Konání historicky prvního referenda v Boskovicích lze podpořit svým podpisem na Podpisové listině, dostupné jsou v UniCredit Bank na Bezručově ulici nebo také v prodejně Sport kola servis Petrů na Masarykově náměstí.

Aby bylo rozhodnutí v referendu závazné, musí pro něj dle zákona hlasovat většina zúčastněných, rovněž musí pro něj hlasovat aspoň 25 procent všech oprávněných voličů, a referenda se musí zúčastnit aspoň 35 procent oprávněných voličů. V Boskovicích tedy vypadají počty následovně: Na vypsání referenda je třeba nashromáždit zmiňovaných přibližně 2000 podpisů, k referendu by následně muselo přijít aspoň 3500 lidí, a nejméně 2500 z nich by muselo hlasovat pro jednu z variant, má-li být rozhodnutí pro zastupitele závazné.

Tematice sportovní haly se bude věnovat i nadcházející setkání vedení města s veřejností. To se koná ve čtvrtek 25. dubna od 16.30 v zámeckém skleníku.