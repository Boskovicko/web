---
title: Advent
authors: Jitka Melkusová
category: napsali nám
tags: Vánoce 46-2013
---

Advent. Tajemné, malebné, až magické slovo. Letos začíná tak nějak symbolicky, 1. prosince. Za uplynulých deset, patnáct let se stalo zvykem, že i samosprávy přistoupily na jakousi sounáležitost s tradicemi, zvyky, zvyklostmi a připravují pro své občany akce rozsvěcení vánočních stromů. Ty pak září v obcích jako symbol světla, kterého lidé pociťují akutní nedostatek právě v období před slunovratem. Katarze Vánoc a sluncenávratu nás pak vrhá do naděje nového, dalšího, příštího, probouzejícího se.

Ó, bylo by báječné, kdyby lidé přijali toto období jako čas, kdy všechno jakoby usnulo, aby se s radostí probudilo. Jako slunce, které poté každým dnem jakoby vybojovávalo vteřiny světla nad temnotou. Čas prázdna, čas po výdechu, po němž nutně musí přijít nádech, život, neboť opakem je smrt. Je to rytmus vesmíru, jemuž se přizpůsobuje Slunce samo, náš věčný souputník Měsíc, ba i naše matka Země. Nádech, výdech. Mezi tím je nic. Blažené nic. Příliv a odliv, nádech a výdech…

Prožijme si to nic po výdechu, uchopme ho z hloubi naší duše. Buďme nic, dělejme nic, vstupme do sebe. Propojme rytmus našeho dechu s dechem vesmíru, neboť jedno jsme. Náramně mě k tomu pasuje krásný zvyk zapalování adventních svící. Každou neděli poté, co slunce zapadne, prožijme si vnitřně, ale i zevně význam jejich symbolů – naděje, míru, přátelství a lásky. Někdy se přidává pátá svíce, bílá. Symbolizuje Světlo světa, krista Ježíše.

V životech, jak je žije současná civilizace, je ale všechno jinak. Vlastní vnitřní postoj, naladění, prožívání, jehož vyzařování ovlivňuje okolí a může dávat klid a souznění, je nahrazen spěchem, musem, soutěžením, křečí, ba i agresí. Jakou katarzí asi tak může takový postoj jedince i společnosti skončit?

Přijměme skutečnost, že všichni jedno jsme. I to, že všechno špatné si vlastně způsobujeme sami. Svým postojem, svým nastavením, návyky předávanými po generace. Ovlivňujeme tím nejen sebe, nýbrž i své okolí, blízké i vzdálené, potažmo všechny a všechno. Uvědomme si, že jen my sami můžeme ovlivnit to, jak se cítíme, jak myslíme, jak a co vyzařujeme.

Nečekejme Ježíška, buďme jím. Nečekejme, až nás někdo pozdraví, pozdravme. Nečekejme, až se na nás někdo usměje, usmějme se. Nečekejme lásku, buďme jí. Nečekejme pohlazení, hlaďme. Dávejme a bude nám dáno. Ó, jak přeju nám všem, abychom dokázali dávat ze sebe to nejlepší, co v nás je. Abychom v sobě dokázali najít klid a mír, pochopení a laskavost, soucítění, abychom se stali bezpodmínečnou láskou, již budeme vyzařovat, vysílat do svého okolí.

Dýchejme s Vesmírem a dávejme lásku a světlo. Učiňme takový Advent a katarzi Vánoc, konec roku 2013. Chce někdo z nás víc?