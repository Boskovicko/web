---
title: Hokejisté Minervy Boskovice vyhráli v Rosicích
authors: Lubomír Slezák
category: sport
tags:
- okres Blansko
- hokej
- 46-2013
---

V desátém kole Krajské ligy Jižní Moravy a Zlína vybojovali druhou výhru hokejisté Boskovic.

Štika Rosice – Minerva Boskovice 2:5 (0:2, 2:1, 0:2), 37. Hakl, 39. Krejčí Jakub – 12. a 46. Mráz, 20. Kroupa, 36. Veselý, 47. Čtvrtníček.

První vážnější šanci si v 7. minutě vytvořili hráči Rosic, ale Řeřucha trefil jen brankáře Zrzu. Na začátku 12. minuty šli hosté přesnou střelou Mráze do vedení, v 16. minutě kapitán Rosic Hakl těsně minul Zrzovu pravou tyč. Ve 20. minutě Kroupa propasíroval puk pod rukou gólmana Čížka a Boskovice vedly 2:0.

Na začátku druhé třetiny domácí vyměnili gólmany, ve 30. minutě Zrza zneškodnil tutovku Nekorance. Na druhé straně ve 36. minutě Veselý lehce tečoval střelu Maršálka a bylo to 0:3. Rosice vzápětí proměnily přesilovou hru a minutu a půl před koncem třetiny i další.

Ve třetí části je tlak domácích zřetelný, ale ukončily ho dva rychlé góly během 46 sekund. Nejprve se trefil Mráz, poté zmatky v obraně rosických potrestal Čtvrtníček. Domácí zahrozili v 53. minutě, ale Zrza se blýskl perfektním zákrokem, na brankové čáře zastavil gólovou střelu Jakuba Krejčího.

Boskovice tak díky tomuto důležitému vítězství přenechaly svému soupeři poslední místo tabulky.

„Za stavu 0:3 jsme domácí pustili do hry a tím utkání zbytečně zdramatizovali. Vítězství v nekompletní sestavě je zasloužené, dobrý výkon podal gólman Zrza,“ zhodnotil čtvrteční utkání trenér hostů Prachař.

1. Velká Bíteš 11 8 0 1 2 55:30 25 
2. V. Meziříčí 10 8 0 0 2 46:24 24 
3. Šternberk 10 7 0 0 3 48:30 21 
4. Uničov 10 6 0 2 2 45:40 20 
5. Kroměříž 10 6 1 0 3 48:45 20 
6. Brumov 10 5 1 0 4 40:33 17 
7. Uh. Brod 10 5 1 0 4 35:34 17 
8. Warrior 10 4 1 1 4 36:26 15 
9. Uh. Hradiště 10 2 1 1 6 40:57 9 
10. Uh. Ostroh 10 2 0 2 6 34:47 8 
11. Blansko 10 1 2 0 7 33:46 7 
12. Boskovice 9 2 0 1 6 25:47 7 
13. Rosice 10 1 1 0 8 33:59 5 

Po nedělním utkání na domácím ledě s Uherským Ostrohem (výsledek nebyl do uzávěrky znám), hraje tým Boskovic tuto neděli opět doma. Přivítá celek Uherského Brodu.