---
title: Drnovičtí plánují postavit cyklostezku
author: Žaneta Ondroušková
category: z regionu
tags: Drnovice cyklistika 46-2013
---

Nebezpečný silniční úsek mezi Drnovicemi a Lysicemi už dlouho trápí tamní obyvatele. Především drnovické děti, které navštěvují lysickou základku, tudy často chodí ze školy pěšky. A tak se drnovičtí zastupitelé rozhodli, že je na čase postavit tam novou cyklostezku, která přispěje k bezpečnosti a pohodlí chodců i cyklistů.

„Poptávka po ní je samozřejmě už dlouho, vždycky ale stavba na něčem ztroskotala. Jediné, co nám chybí v současnosti, jsou finance. Proto jsme požádali o stavební povolení, které bude důležité při žádosti o dotaci,“ vysvětlila tamní místostarostka Pavla Nesnídalová s tím, že momentálně se nacházejí v prvních fázích jednání s úřady. Pokud budou Drnovičtí s žádostí o dotaci úspěšní, stavět začnou koncem srpna. Hotoví by měli být příští podzim. „Kilometr dlouhá stezka by měla stát asi dva miliony korun, přičemž dotace pokryje asi pětaosmdesát procent částky,“ upřesnil starosta Petr Ducháček.