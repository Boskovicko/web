---
title: 'Jak se žilo v Boskovicích: 9. Já nevím o žádné rvačce'
author: Miroslava Boháčková
category: publicistika
tags:
- Boskovice
- jak se žilo
- historie
- 46-2013
---

V sobotu 25. října 1891 se na Bělé konaly hned dvě taneční zábavy: jedna v hostinci Františky Korolové (její manžel pocházel ze Lvova, odtud to rusky znějící příjmení), druhá pak v  panském pivovaru. Co vše se během nich seběhlo, respektive jaké výtržnosti zde ztropili – tu více, tu méně – rozjaření hosté, o tom podává svědectví protokol, sepsaný následujícího dne v obecní kanceláři.

První případ se odehrál na konci Bělské ulice. Krátce po deváté hodině odtud zaslechl strážník Vincenc Trapl křik a nadávky. Ty měl, jak strážník záhy zjistil, na svědomí rozzlobený (a opilý) nádeník Antonín Špaček, který „při taneční zábavě v hostinci Františky Korolové způsobil takovou výtržnost, že musel býti z hostince toho vyhozen. Strážník Trapl ptal se Antonína Špačka, co křičí, načež tento odpověděl, že ho z hostince Františky Korolové vyhodili a že jde k četníkům, aby u Korolové byla hudba zakázána. Strážník mu na to odvětil, že skrze to hudba zakázána nebude. Antonín Špaček křičel pak dále: strážník Vincenc Trapl chytil ho, anžto ho chtěl zatknout, však Špaček chytil strážníka za kabát a nechtěl ho pustit. Strážník Vincenc Trapl vida, že sám Špačka zatknouti nemůže, požádal ostatní mužské osoby, jež se Špačkem šly, aby zašly pro četníky. Však žádný z přítomných nechtěl požádání strážníka vyhověti. Strážník pustil na to Špačka, ježto proti takové přesile ničeho sám spraviti nemohl. Špaček byl pak od ostatních s ním jdoucích osob tažen nazpět na Bělou. Před domem č. 121 na Bělé setkal se opět strážník Trapl s Antonínem Špačkem. Tento počal hlasem zuřivým na strážníka křičeti: Spolu mi se spravíme…“ Zde zápis končí. Do poznámky však ještě písař stačil uvést, že obecní rada postupuje celou věc k c.k. okresnímu soudu. Jaký trest tu na Antonína Špačka nakonec čekal, o tom se již žádný záznam nezmiňuje.

To další výtržníci, krejčovský pomocník Edvard Klíč a nádeník Josef Tichý, měli o výši trestu jasno hned druhý den: obecní rada každého z nich odsoudila ve zkráceném přestupkovém řízení k dvanácti hodinám vězení! A důvod? „Včera odbývala se v panském pivovaru taneční zábava,“ uvádí strážník Jan Kleveta. „Při té zábavě byl též Edvard Klíč z Boskovic a Josef Tichý z Boskovic. Oba tito počali se na ulici před panským pivovarem rvát, kterážto rvačka se v zahradě panského pivovaru opětovala. Ježto při této rvačce byl velký křik a bylo již k jedenácté hodině půlnoční, odvedli jsme Edvarda Klíče do obecního vězení,“ stojí dále v zápise. Druhý strážník Vincenc Trapl k tomu navíc dodává, že „titíž se drželi tak pohromadě, že jsem je od sebe ani roztrhnout nemohl“.

Předvedený Edvard Klíč, který se mezi tím vyspal v obecní šatlavě z kocoviny, však vidí celou věc poněkud jinak. „Já jsem šel s jistým Zejdem z Boskovic ven na stranu, kde jsme se Zejdem rozprávěli. Najednou přiběhl Josef Tichý, chytil mně bez vší příčiny pod krk a roztrhl mi košili. Já jsem se sebral, šel jsem do sálu nazpět a pravil jsem k Tichýmu – zejtra mě tu košili zaplatíš. Tichý se hádal potom ze Zejdem v zahradě, já jsem vyšel ze sálu ven do zahrady, ježto se oba hádali, skočil jsem na Tichýho, chmatl jsem ho za krk, načež on mě chytil za tvář, kterou mám celou odřenou. Když jsme byli v té rvačce, přišel ke mně strážník Trapl, chytil a odvedl mne,“ popsal událost Klíč. Kam byl odveden, to už víme.

A co na to druhý z protagonistů bitky, tedy sedmatřicetiletý, ženatý, čtyřikrát pro urážky a nadávky trestaný nádeník Josef Tichý? Ten svou účast na bitce výslovně popírá: „Já nevím o žádné rvačce. Jen vím, že jsem dostal facku, až jsem se na zem svalil. Já jsem se sebral a šel jsem pryč s mou ženou.“ Nic mu to však platné nebylo, dvanáctihodinový trest v obecním vězení si odseděl 22. listopadu. Eduard Klíč jej následoval o devět dnů později.

V září 1893 projednávalo obecní zastupitelstvo (z příkazu c.k. okr. hejtmanství) možnosti, jak stále se opakujícím výtržnostem na tanečních zábavách jednou provždy zabránit. Nakonec zvolilo způsob v zásadě ten nejjednodušší: s odůvodněním, „že demoralizuje se při podobných zábavách mládež“ omezilo jejich konání „na nejmenší možnou míru.“
