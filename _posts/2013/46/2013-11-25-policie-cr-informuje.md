---
title: Policie ČR informuje
authors: Petr Meluzín
category: informace
tags:
- okres Blansko
- 46-2013
---

### Blansko

Mezi železničními zastávkami Blansko-město a Blansko-Macocha došlo v sobotu 23. listopadu asi v šest hodin večer k vážné nehodě. Souprava EuroCity jedoucí směrem na Brno srazila několik desítek metrů od zastávky muže. Ten utrpěl těžká zranění a byl převezen do nemocnice. Jeho totožnost není zatím známá stejně jako příčina nehody, kterou šetří policie. Muž údajně seděl v kolejišti, strojvedoucí ho zpozoroval a spustil rychlobrzdu, střetu však už nemohl zabránit.

Nehoda na dvě hodiny zablokovala provoz na trati v obou směrech. Náhradní dopravu zajišťovaly autobusy. Přibližně v osm hodin večer byl provoz na trati obnoven. 

### Boskovicko

Policisté v těchto dnech řeší případ urážlivé SMS zprávy. Tu měl minulý víkend poslat muž z Boskovicka své bývalé družce. V textové zprávě ji údajně vulgárně urážel, žena to ale ohlásila policii a její bývalý partner je nyní podezřelý ze spáchání přestupku proti občanskému soužití. Pokud by ovšem podobné textovky posílal opakovaně a dlouhodobě, mohlo by takové jednání být kvalifikováno jako trestný čin stalkingu.

Stalking je definován jako opakovaná a pro oběť nepříjemná snaha o kontakt například formou dopisů, telefonátů, emailů, SMS zpráv, ale i zasíláním dárků. Těžší formou jsou pak výhružky násilím, ničení majetku či pomluvy. Trestní sazba je v takových případech až 1 rok nepodmíněně. Trvá-li nátlak a obtěžování 4 až 6 týdnů, je namístě obrátit se na policii.

Stalking byl do trestního zákoníku přidán teprve v roce 2010. Již v prvním roce účinnosti bylo vyšetřováno přes 500 případů a trestně stíháno na 300 pachatelů. Jedním z nich byl tehdy i muž z Boskovic, který své bývalé přítelkyní denně posílal až 150 SMS.