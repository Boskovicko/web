---
title: Děti, které se rodí v srdci, aneb důvod, proč taky může vzniknout kniha
author: Jitka Melkusová
category: z regionu
tags: Letovice 46-2013
---

Osm dětí. Tři adoptované, zbytek v pěstounské péči. Tato informace sama by možná někomu, kdo má bohatou fantazii, stačila k tomu, aby si vytvořil představu, o čem kniha může být. Ale nestačí, to život sám píše příběhy. Příběhy dětí, jejich biologických i nových rodičů, jejich blízkého i vzdáleného okolí, místa, v němž žijí.

V tomto případě jde o Letovice, Skrchov. To jsou místa, kde žije rodina s osmi dětmi, které v sobě mají romskou krev. Maminka, protože tak jí všechny děti říkají, o dvacetiletém soužití s nimi napsala knížku; jmenuje se Děti, které se rodí v srdci. Knížku letos vydalo nakladatelství Portál. „Největší obavy jsem měla z toho, jak na knížku bude reagovat nejbezprostřednější okolí,“ prozradila Míla Striová na besedě v klubu důchodců v Letovicích. Tedy tam, kde rodinu i děti znají, kam děti chodily či chodí do školy. „Nemám důvod se stydět za to, co jsem napsala, protože vy mě a naše děti znáte a nejlépe víte, zda je v ní pravda,“ prohlásila na úvod besedy.

Byl jeden otec, a ten měl čtyři dcery. Jen tři se potatily a jaly se studovat muziku. Čtvrtá se dala na obor příbuzný – matematiku. Míla Krejsová tak získala v Olomouci titul RNDr. a začala pracovat na letovickém finančním úřadě. Zjištění, že nikdy neporodí vlastní dítě přivedlo manžele Striovy k rozhodnutí, že dítě adoptují. Ale nezůstalo u jednoho, a o tom už je celý příběh dvacetiletého soužití velké rodiny. Kniha není psána chronologicky, obsahuje příběhy jednotlivých dětí. Paradoxně nejméně píše autorka o těch, které procházely životem jaksi bez problémů. Naopak nejrozsáhlejší jsou kapitoly věnované dětem výchovně náročným a nejvíce pak Petrušce – autistické mentálně postižené dívce.

Vedle toho ale jaksi nenápadně popisuje myšlenkové pochody a změny názorů a postojů ženy, adoptivní maminky a pěstounky. „Tehdy to tak nebylo, ale dnes musí žadatelé o adopci projít poměrně složitým vzdělávacím procesem, taky se o těchto záležitostech vůbec málo mluvilo,“ vzpomíná dnes kvalifikovaná pěstounka, která se nyní věnuje vzdělávání pěstounů. „Prostě nám chybělo to sdílení se zkušenými, skočili jsme do toho po hlavě. Někdo se může ptát, proč vychováváme právě poloromské děti. Prostě takových dětí bylo v ústavech hodně, ale málokdo by si je vzal domů. No, a my jsme si zvykali. Třeba na to, že jsme poutali víc pozornosti,“ vysvětluje dnes své tehdejší pohnutky autorka. Děti ale nepřicházely jedno po druhém samozřejmě. Vždy byla nějaká časová mezera, nějaký důvod, který vyplynul z dané situace. Například nikdy do rodiny nepřišlo úplné miminko. To znamenalo, že rodiče museli vyvinout velké úsilí, aby děti zvykli na nový domov, aby je uvolnili a získali jejich důvěru, a to trvalo často i několik měsíců. „Nebylo to úplně jednoduché, bylo ale nádherné, jak nám to ty děti vracely,“ chlubí se dnes maminka Míla s upozorněním, že si nikdy s manželem neřekli, že budou mít víc dětí. Druhé dítě adoptovali až za tři roky po prvním. Když s třetím adoptovaným odešla na mateřskou, do práce se už nikdy nevrátila. Nebylo to ale rozhodnutí plánované, vynutila si to situace.

Protože nebyly právně volné děti, rozhodli se manželé Striovi stát pěstouny. „Pěstounů je totiž málo a jejich úděl není moc jednoduchý. Ve výchově dětí v pěstounské péči je třeba počítat s tím, že se můžou objevovat různé problémy, je nutné spolupracovat s různými odborníky,“ přiblížila situaci v pěstounské péči Míla Striová. A tak po třech klucích, které Striovi adoptovali, přišly do rodiny dvě sestřičky ve věku dva a půl a jeden a půl roku. A zakrátko vyšlo najevo, že ta mladší je postižená. „Doufali jsme, že v rodině pookřeje, ale všechno bylo jinak. Zatímco všechny děti byly hladové po lásce, objetí, tato fyzický kontakt nesnášela, odmítala,“ vzpomíná na osudové zjištění pěstounka. „Věděla jsem, že můžeme dítě vrátit ale už byla i součástí naší rodiny, měli jsme ji rádi,“ nedovede si představit podobný krok pěstounka. Již ve třech letech lékaři Petrušce stanovili úplnou diagnózu. Nepovažovali jsme proto za důležité se věnovat hlavně Peťce, která stejně dotyk i pozornost odmítala, jako vysvětlovat vše ostatním dětem. Ti se měli stát jejími tlumočníky, asistenty. Jako rodina máme kvůli ní zvláštní režim a můžu říct, že bylo docela těžké to uspořádat,“ dodává pěstounka, která neklade důraz na to, aby děti měly dobré známky ve škole, jako spíše aby se naučily rodinnému životu, aby uměly pracovat a pracovaly rády.

Více o osudech rodiny a jejích jednotlivých členů se můžete dozvědět na autorském čtení z knížky Děti, které se rodí v srdci, na besedě s autorkou Miloslavou Striovou v úterý 3. prosince v 15.30 v knihovně v Boskovicích.