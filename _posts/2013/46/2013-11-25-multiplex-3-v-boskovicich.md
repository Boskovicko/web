---
title: Vlastního multiplexu 3 se v Boskovicích jen tak nedočkají
author: Marek Osouch
category: zprávy
tags: Boskovice televize 46-2013
---

Se zamítavým postojem přišel na boskovickou radnici počátkem listopadu dopis z České televize o možnosti zesílení signálu třetího multiplexu za pomoci dokrývače na Čížovkách. Ti, kteří příslušný signál nechytají z Pradědu nebo z Kojálu, se tedy nových veřejnoprávních ani komerčních programů nedočkají.

„Rozvoj třetího multiplexu je plně v kompetenci Českých radiokomunikací. Není nám známo, že by České radiokomunikace plánovaly v dohledné době další rozšiřování či dokrývání v rámci této sítě,“ uvedl ředitel technického oddělení České televize Ivo Ferkl.

Již na začátku roku vyloučila radnice, že by dokrývač financovala sama. „Zaplatili bychom čtvrt milionu korun za rok,“ poznamenal tiskový mluvčí Boskovic Jaroslav Parma. Vydávat každoročně takovou částku si město nemůže dovolit. Vedení města proto doporučilo po konzultaci s Radomírem Kovářem, který se zabývá instalacemi antén a jejích rozvodů, aby si lidé pro příjem třetího multiplexu pořídili novou anténu. „Signál multiplexu 3 nelze přijímat na stejnou anténu jako ostatní signály, ale potřebuje anténu samostatnou,“ tlumočil Parma vyjádření Kováře. Kovář dokonce tvrdí, že lidé v Boskovicích mohou signál přijímat na více než devadesáti procentech území města. Většinu Boskovic pokrývá vysílač z Pradědu, menší část poté Kojál.

Česká televize nepřímo lidem radí, aby si pro příjem pořídili satelity. „Satelit nabízí oproti pozemnímu příjmu o něco lepší kvalitu obrazu ve standardním rozlišení a navíc také programy ve vysokém rozlišení HD. Přes satelit je také možné přijímat regionální vysílání České televize. Ve vybraných časech jsou vysílány všechny tři varianty zpravodajských pořadů pro Čechy, jižní Moravu a severní Moravu,“ dodal Ferkl.
