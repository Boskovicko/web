---
title: Prosincová nabídka na hvězdné obloze
authors: Jaroslav Chloupek
category: informace
tags: astronomie 46-2013
---

Snad žádný měsíc roku neobsahuje tolik událostí, jako je tomu v prosinci. Když pomineme shánění dárků a rozsáhlou přípravu na Vánoce, v astronomické oblasti je toho dost. Z časového hlediska se nabízí přechod stávajícího roku do roku dalšího, kdy budeme psát již letopočet 2014. Naše nejbližší hvězda Slunce se bude vracet zpět ke světovému rovníku.

Na obloze se ujmou vlády zimní souhvězdí. Protože se přiblíží období Vánoc, všude se setkáváme s astronomickým objektem – „Betlémskou hvězdou“. Úkazy na obloze ve spojení s vánočním časem jsou spojeny s největší dějinnou událostí, narozením Ježíše Krista. Již po dva tisíce let se tato událost všem lidem připomíná a jakoby zobrazovala úzký vztah mezi hvězdným nebem a životem na povrchu Země. U všech betlémů, které připomínají Kristovo narození, se setkáme s kometou. Je obraz slavné Halleyovy komety, která určitě tehdy nezářila nad Betlémem. Nahradila totiž trojnásobnou konjunkci dvou největších planet sluneční soustavy Jupitera a Saturnu pravděpodobně v roce 7 před naším letopočtem. Díky slavnému italskému malíři Giotto di Bondonemu dnes místo konjunkce planet září krásná Halleyova kometa, kterou v roce 1301 na vlastní oči viděl. Když spatříme na obloze třeba kometu Ison nebo seskupení Měsíce, Saturnu a Merkuru, představme si současnou „betlémskou hvězdu“.

V prosinci bude Slunce zářit nejméně v roce a bude nejníže nad obzorem. Dne 1. 12. vyjde v 7.31 a zapadne v 18.01, 31. 12. Slunce vyjde v 7.59 a zapadne v 16.48. Významným momentem v poloze Slunce na obloze je slunovrat. Nastane 21. 12. v 18.10 SEČ, kdy Slunce vstoupí do znamení Kozoroha a začíná astronomická zima. Od tohoto časového údaje začne Slunce „šplhat vzhůru“ ke světovému rovníku (podobně jako kozoroh šplhá po skalách). Den se začne prodlužovat. Nejkratší den v roce bude právě 21. 12. s délkou 8 hodin a čtyř minut. Sluneční azimut bude z celého roku nejmenší, tj. 53° a do konce roku vzroste o 1°.

Prosincový Měsíc se pozorovatelům ukáže ve čtyřech fázích: nov (3. 12.), první čtvrt (9. 12.), úplněk (17. 12.) a poslední čtvrt (25. 12.). Dne 4. 12. bude Měsíc v přízemí (360 079 km) a 20. 12. v odzemí (406 249 km).

V prosinci budou různě vidět všechny planety. Merkur uvidíme ráno nad jihovýchodním obzorem, Venuši večer nad jihozápadním obzorem. Mars (v souhvězdí Panny) po půlnoci, Jupiter (v Blížencích) po celou noc, Saturn (ve Vahách) ráno na jihovýchodě, Uran (v Rybách) do půlnoci a Neptun (ve Vodnáři) na večerní obloze.

V minulé zprávě bylo popisováno souhvězdí Pegasa. S tímto souhvězdím úzce souvisí krásné a známé souhvězdí Andromedy. Toto souhvězdí vybíhá ze severovýchodního rohu Pegasova čtyřúhelníku směrem k Perseovi a tvoří ho tři dost jasné hvězdy Sirrah, Mirach a Alamak. S Pegasem má společnou hvězdu Sirrah. Nejblíže k Zemi leží hvězda Sirrah se vzdáleností 97 ly a jasností 2,1 mag. Směrem nahoru od hvězdy Mirach uvidíme za jasné noci pouhým okem mlhový obláček. Je to Velká galaxie v Andromedě označena jako M 31. Je to významný astronomický objekt.

Báje označuje Andromedu jako etiopskou princeznu, kterou osvobodil hrdina Perseus (sousední souhvězdí) před mořskou obludou a za odměnu ji dostal za ženu.

Z úkazů stojí za zmínku seskupení Měsíce, Saturnu a Merkuru 1. 12. ráno nad jihovýchodním obzorem a konjunkce Měsíce s Venuší 5. 12. večer na jihozápadě. Maximální jasnosti (–4,7 mag) dosáhne Venuše 7. prosince.