---
title: Ve Velkých Opatovicích investují do renovace mateřských škol
authors: Ludmila Dobrozemská
category: zprávy
tags:
- Velké Opatovice
- mateřské školy
- opravy
- 46-2013
---

Ve Velkých Opatovicích začalo zateplování mateřských škol na ulicích Dlouhá a Eduarda Ušela. „Projekt řeší snížení energetické náročnosti budov spočívající ve výměně oken a zateplení obvodového pláště,“ řekl vedoucí odboru technicko-hospodářského Jan Šafář. O zakázku se ucházelo celkem pět firem, z nich vyhrála firma SULKOM. Stavební práce by se neměly promítnout do chodu zařízení, přestože jejich dokončení je plánováno až během prvního pololetí příštího roku. Celkové náklady se vyšplhají téměř k devíti milionům korun, z čehož tvoří necelé čtyři miliony dotace a zbytek částky bude doplacen z rozpočtu města.

Další investici, tentokrát směřující do vylepšení interiéru I. mateřské školy, schválila koncem září městská rada z rezervního fondu. „Máme na příští kalendářní rok slíbenou částku 55 tisíc korun na novou herní sestavu na zahradu naší mateřské školy. Úprava školní zahrady probíhá postupně již třetí rok. Zřizovatel nám již zajistil dvě herní sestavy a k nim přibude tato nová. Jsme moc rádi, že zahrada školy se modernizuje a její vybavení odpovídá současným trendům. Třídy se nám také daří postupně modernizovat a dovybavovat zejména z prostředků získaných ze školného nebo i z rezervního fondu školy,“ doplnila ředitelka I. mateřské školy Dagmar Sýkorová.
