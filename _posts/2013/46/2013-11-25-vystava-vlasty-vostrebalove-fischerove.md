---
title: V Brně zahájili výstavu boskovické rodačky Vlasty Vostřebalové Fischerové
author: Tomáš Trumpeš
category: kultura
tags: Brno výstavy 46-2013
---

Výstava nazvaná *Vlasta Vostřebalová Fischerová: Mezi magickým uměním a sociálním realismem* byla zahájena minulý týden ve výstavních prostorách brněnské Moravské galerie v Pražákově paláci na Husově ulici. „Moravská galerie po pěti letech znovu otevírá téma neprávem zapomenutých českých meziválečných umělkyň. Tentokrát věnuje pozornost autorce, jejíž malířské a kreslířské dílo patří k nejosobitějším výtvarným projevům českého umění dvacátých a třicátých let 20. století. Výstava je velmi působivá zejména díky netradičnímu architektonickému řešení. Obrazy vypadají, jako by levitovaly, vznášely se v prostoru – po vzoru levitujících postav z autorčiných obrazů,“ uvedla tisková mluvčí galerie Martina Vašková.

Vlasta Vostřebalová Fischerová se narodila v roce 1898 v Boskovicích, její osobnost a informaci o pátrání po několika jejích ztracených obrazech jsme před časem v Boskovicku podrobněji popsali. Brněnská výstava potrvá do 23. února příštího roku.

Kromě této výstavy pozoruhodné umělkyně přišla v těchto dnes Moravská galerie v Brně s poměrně razantní změnou návštěvnického provozu. Od prosince totiž jako první veřejné muzeum v České republice ruší vstupné do všech svých stálých expozic. „Od 1. prosince se mohou návštěvníci Moravské galerie bezplatně seznámit s bohatými uměleckými sbírkami v expozici moderního umění v Pražákově paláci, starého umění v Místodržitelském paláci a užitého umění v budově Uměleckoprůmyslového muzea. Oproti dřívějším šedesáti korunám nebo polovičním třiceti korunám nezaplatí návštěvníci vstupné žádné, případně mohou přispět vstupným dobrovolným, pro něž architekt Tomáš Svoboda navrhl nový speciální box,“ sdělila tisková mluvčí Martina Vašková. Jedinečnou novinkou stálé expozice Umění od gotiky po 19. století v Místodržitelském paláci bude monumentální obraz Joži Uprky Jízda králů z roku 1897, který byl kompletně zrestaurován, a po 35 letech se vrací zpět do Brna.

„Od zrušení vstupného očekáváme razantní nárůst návštěvnosti, ale také chceme, aby v Brně bylo umění dostupnější pro všechny. Nejde nám o pouhé vylepšení statistik návštěvnosti. Volný vstup usnadňuje například opakované návštěvy stálých expozic, díky kterým může divák proniknout hlouběji do historie umění,“ uvedl ředitel Moravské galerie Jan Press, který při svém rozhodnutí vycházel ze zahraničních zkušeností, především z londýnských muzeí a galerií.