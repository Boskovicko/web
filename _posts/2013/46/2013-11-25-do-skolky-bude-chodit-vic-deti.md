---
title: Do školky bude chodit více dětí
author: Petra Bílá
category: zprávy
tags:
- Rozseč
- mateřské školy
- 46-2013
---

Při letošním zápisu do rozsečské mateřské školy tamní ředitelka nemohla z důvodů malé kapacity školky části zájemců vyhovět. Podobný scénář už by se v budoucnu neměl opakovat. Vedení obce totiž nechalo udělat stavební úpravy ve školce tak, aby tam už od ledna místo dosavadních třiadvaceti dětí mohli přijmout o deset více. „Teď čekáme, až nám kraj schválí navýšení kapacity školky. Abychom splnili podmínky hygieny, museli jsme nechat přebudovat sociální zařízení. Předělali jsme jídelnu a kuchyň, dovybavili jsme ji nádobím a spotřebiči. Vše zhruba za osm set padesát tisíc korun. Část nám zaplatí dotace, kterou máme přislíbenu z Jihomoravského kraje, prozradil starosta Rozseče nad Kunštátem Miroslav Šikula.
