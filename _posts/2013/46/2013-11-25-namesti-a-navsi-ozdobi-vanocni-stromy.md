---
title: Náměstí a návsi ozdobí vánoční stromy
author: Petra Bílá
category: publicistika
tags: Boskovicko Vánoce 46-2013
---

Období adventu přichází. Tu správnou vánoční atmosféru v ulicích pomohou dokreslit rozsvícené vánoční stromky, stromy a sloupy ozdobené světelnými řetězy a dalšími vánočními motivy. Alespoň menší vánoční stromek nesmí chybět téměř v žádné obci.

V tomto týdnu se vánoční výzdoba objeví na Masarykově náměstí a na náměstí 9. května v Boskovicích. Vánoční výzdoba bude velice podobná té z loňského roku. „Pouze jsme dokupovali zhruba za dva tisíce korun nové řetězy na radnici. Kromě vánočního stromu necháme ozdobit také další stromy na Masarykově náměstí a sloupy na náměstí 9. května. Výzdobu budou instalovat pracovníci Služeb Boskovice. Vše by mělo být připraveno na první adventní neděli, kdy od sedmnácti hodin budeme rozsvěcovat vánoční strom,“ pozval mluvčí boskovické radnice Jaroslav Parma.

Ve stejný den, jen s hodinovým předstihem a za doprovodu koled, se rozzáří vánoční strom na Masarykově náměstí v Letovicích. „Kromě náměstí budeme mít jako tradičně vyzdobené také Tyršovu a Českobratrskou ulici. Výzdobu použijeme z minulých let, myslím, že jsme dobře zásobeni. Nainstalují ji pracovníci technických služeb,“ uvedl starosta Letovic Vladimír Stejskal. I ve Velkých Opatovicích zahájí období adventu rozsvícením vánočního stromu. Součástí akce bude tradiční žehnání věnců a adventní koncert v tamním kostele sv. Jiří.

První prosincovou neděli bude živo také na železniční trati, kudy pojede historická vlaková souprava sestavena z vozů bývalé třetí třídy.

Doprovodí ji nejen železniční personál v dobových stejnokrojích, ale také Mikuláš s čertem. Zvláštní vlak pojede po osvědčené okružní trase z České Třebové přes Svitavy, Letovice, Skalici nad Svitavou, do Chornice a jízdu ukončí v České Třebové. Na nádraží do Boskovic dorazí krátce po půl druhé a odjíždět bude pár minut po druhé hodině odpolední.

Ve Žďárné rozsvítí vánoční strom pátého prosince. Na akci nebude chybět ani Mikulášská družina, která se spustí z věže tamního kostela. Mikulášskou nadílku mají ve stejný den v kalendáři například i Sudičtí, Letovičtí nebo Boskovičtí.

V některých dalších městech rozsvítí vánoční stromy o týden později, například v Černé Hoře, nebo v Kunštátě. Tam letos upustili od adventních trhů, které akci tradičně doprovázely. „Trhy s řemeslnými výrobky sice vypadaly hezky, ale neosvědčily se. Lidé většinou přišli až na rozsvěcení stromku a trhovci nebyli spokojení s poptávkou. Námaha neodpovídala výsledku. Letos ve spolupráci s místními sdruženími připravíme stánky s občerstvením. Strom se rozsvítí v sedmnáct hodin. Ještě předtím pro děti chystáme pohádku, jejíž děj bude souviset s rozsvícením vánočního stromu,“ pozval starosta Kunštátu Zdeněk Wetter.
