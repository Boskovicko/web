---
title: Tržnice změní své stanoviště
author: Petra Bílá
category: zprávy
tags: Boskovice trhy 46-2013
---

Trhy, které se konají každý čtvrtek na parkovišti na Bezručově ulici, změní své stanoviště. Zájem prodejců i kupujících klesá, a tak si provozovatelé trhů myslí, že je zbytečné, aby kvůli konání trhů bylo zablokované frekventované parkoviště. „Éra zboží, které se prodává na těchto tržnicích, je u svého konce. Myslím, že jednatel Služeb Boskovice přišel s rozumným nápadem, aby se trhy přemístily na méně využité parkoviště na ulicích Hradní a Sušilově. Na Růžovém náměstí má sídlo spousta lékařů, jsou tam i kanceláře a obchody, a když lidé potřebují na Růžovém náměstí něco vyřídit, nemají kvůli trhům kde zaparkovat,“ vysvětlil starosta Boskovic Jaroslav Dohnálek. 

Mluvčí radnice Jaroslav Parma dodal, že trhy se přemístí od nového roku. Provozovány jsou však od března, tak fyzicky změní své stanoviště až od března příštího roku. Část míst na parkovišti na Hradní a Sušilově ulici zůstane k dispozici pro držitele parkovacích karet.
