---
title: Na Vánočním koncertě zazní Moravská vánoční mše doubravická
authors: Tomáš Trumpeš
category: kultura
tags: Boskovice Vánoce koncerty 46-2013
---

Benefiční Vánoční koncert připravuje letos opět pod vedením sbormistrů Lenky Bařinkové a Martina Neruda pěvecký sbor Nota Gymnázia Boskovice. Koncert pořádaný s mediálním partnerstvím našich novin se bude konat v boskovickém evangelickém kostele, jak se v posledních letech stalo zvykem, a to v neděli 15. prosince od 15 hodin. Kromě pěveckého sboru Nota se představí také žáci, absolventi a pedagogové gymnázia a boskovické Základní umělecké školy.

Hlavním bodem letošního program je uvedení Moravské vánoční mše doubravické, jejímž autorem je doubravický amatérský skladatel Josef Přibyl. Ten Notě své dílo sám nabídl, poté co vloni navštívil právě Vánoční koncert v evangelickém kostele. „Mši jsem složil v roce 1998, to byla poprvé uvedena v doubravickém kostele. Tehdy jsem vedl v Doubravici chrámový sbor, který jsem převzal po svém otci a stál jsem v jeho čele 17 let, než jsem musel na operaci s očima. Mše byla uvedena v Doubravici celkem třikrát. Už tehdy jsem vyslovil přání, aby skladbu jednou nacvičil také někdo jiný, a já bych si to přišel poslechnout. To se mi teď po patnácti letech splnilo. Byl jsem vloni na Vánočním koncertě a produkce se mi velice líbila. A říkal jsem si, že by bylo skvělé, kdyby tito mladí lidé mou mši provedli. Jako autora mě pak moc potěšilo, že mou skladbu skutečně přijali a teď ji nacvičují,“ popsal doubravický skladatel Josef Přibyl.

Ten napsal i řadu dalších skladeb, kupříkladu znělky pro obecní rozhlasy v Petrovicích, v Doubravici, v Kuničkách či v Oboře. Pro Doubravici složil skladeb hned několik, také pro místní hasiče, fotbalisty či myslivce. Kromě toho skládá pro jednotlivé obce také písně, které slouží vedle praporu a znaku jako obecní symboly. Takové písně od Josefa Přibyla mají kromě Doubravice kupříkladu i v Jabloňanech a v Oboře.

„Nápad předvést boskovickému publiku skladbu autora z našeho regionu se nám zdál zajímavý. Koncert dramaturgicky a organizačně připravujeme už od konce srpna, nácvik repertoáru začal koncem září a hlavně pak v říjnu na soustředění sboru v Daňkovicích. O zpívání v Notě je letos enormní zájem, v září jsme s nováčky zapsali sedmdesát členů. Tolik zpěváků ale na koncertě nevystoupí, někteří se museli odhlásit kvůli jiným aktivitám, někteří budou hrát v doprovázejícím orchestru, a také záleží na zvládnutí repertoáru,“ popsala sbormistryně Lenka Bařinková.

Kromě mše a dalších vánočních a duchovních písní na koncertě zazní například výběr z Biblických písní Antonína Dvořáka v interpretaci člena sboru Janáčkovy opery v Brně Martina Pavlíčka a Noty, skladby pro sólový kontrabas nebo mandolíny. Pěvecké vánoční lahůdky, tentokrát v jazzovém balení, podá Ludmila Dohnálková. „Vedle studentů a absolventů našeho gymnázia se na koncertě představí i pedagogové a žáci Základní umělecké školy Boskovice. Tato spolupráce je myslím docela přirozená už proto, že mnohé mladé muzikanty vychováváme společně. Vážíme si jí a byli bychom rádi, kdyby pokračovala i mimo vánoční koncerty,“ doplnila Lenka Bařinková. Klavírní doprovod na koncertě obstará rovněž absolventka gymnázia a Noty Kristýna Sedláková, dnes studentka pražské HAMU.

Průvodního slova se letos ujme gymnaziální pedagog Josef Pros. Výtěžek benefičního koncertu bude opět věnován zčásti na kulturní aktivity a zčásti na charitativní účely zajišťované Českobratrskou církví evangelickou, jejíž farní sbor koncert spolupořádá. Předprodej vstupenek na koncert bude zahájen ve středu 4. prosince v [Galerii Otakara Kubína][gok], kde je možné vstupenky zakoupit od středy do neděle, vždy od 15 do 16.30 hodin.

[gok]: http://galerie-ok.cz