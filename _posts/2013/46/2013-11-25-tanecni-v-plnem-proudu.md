---
title: Podzimní taneční kurzy jsou v plném proudu
author: Tomáš Trumpeš
category: kultura
tags: Boskovice tanec 46-2013
---

Každé úterý můžeme nyní vidět po Boskovicích spoustu mladých lidí ve společenských šatech. Jedni míří do sokolovny, druzí do zámeckého skleníku. Je to den, kdy studenti gymnázia a středních škol mají taneční.

Studenti druhých ročníků středních škol a učilišť mohou navštěvovat taneční kurzy, které jim vyhovují, nebo které jsou blíže jejich domovu. Například do Boskovic se sjíždějí i studenti z jiných škol a z měst Letovice, Blansko, Jedovnice, kterým v Boskovicích hodiny tance vyhovují. Gymnazisti z Jevíčka mají zase své taneční hodiny ve Velkých Opatovicích, kde je vyučují lektoři z Bílkovy taneční školy v Moravské Třebové.

I dospělí si mohou svůj taneční styl zdokonalit. Pod vedením manželů Pernicových z Brna probíhají taneční pro dospělé v sobotu ve Vískách a v neděli v boskovickém zámeckém skleníku. „Sami jsme překvapeni, kolik párů se do těchto tanečních zapojilo. Každý rok je více zájemců, je vidět, že i dospělí si chtějí své taneční umění doplnit,“ shodují se Lada a Radek Pernicovi. Nedělní podvečerní kurzy navštěvují například manželé Aubrechtovi. „Rádi chodíme na plesy, rádi tancujeme, ale kromě waltzu jsme spolu žádný jiný tanec pořádně neuměli a to byl důvod, proč do tanečních chodíme. Navíc je tu úžasná atmosféra, manželé Pernicovi jsou příjemní a vstřícní,“ zhodnitili Aubrechtovi.

Každé základní taneční pro studenty probíhají v deseti vyučovacích lekcích trošku jinak, ale cíl je stejný. Naučit se tance jako waltz, valčík, tango, čaču, jive, polku, blues, módní tance salsa, merengue a mambo. Nedílnou součástí každé vyučovací lekce je společenská výchova zaměřená na správné jednání na veřejnosti jako třeba oblékání a chování v kině, divadle, na koncertě, v restauraci, na společenskou přednost nebo rozhovor.

Tanečníci a dnes učitelé společenského tance a výchovy Lada a Radek Pernicovi vyučují v úterý v zámeckém skleníku ve dvou kurzech zejména gymnazisty. Je to pro ně koníček, kterému se věnují od roku 1996. Tehdy se přestali aktivně věnovat závodění ve společenských tancích, které dnes už jen předvádějí na různých akcích. Ve zdejších hodinách jim pomáhají tři až čtyři páry instruktorů, díky moderní technice volí hudbu podle momentální nálady v sále.

Na taneční hodiny se těší i gymnazistka Barbora Dufková. „Tanec jsem měla vždycky moc ráda, ale takhle jsem ho ještě nikdy netančila a moc mě to baví. Dozvím se tu něco o chování ve společnosti a o tanci jako takovém. Setkáváme se tu celá třída, je pěkné vidět spolužáky ve společenském oblečení,“ dodala. Při první prodloužené 1. a 7. listopadu, na kterou mladí lidé přišli v doprovodu svých rodičů a prarodičů, hrála skupina Mix Jaroslava Kolčavy, na závěrečném reprezentačním plese 3. a 4. prosince bude hrát skupina Marbo z Prostějova.

Alena a Jiří Míšenští, zkušení učitelé tance a společenské výchovy, choreografové, trenéři a porotci společenského tance z Blanska, vedou taneční v sokolovně. Pro studenty středních škol mají rozšířený program, který vede ke zvládnutí klasických, módních a country tanců a klade důraz na výuku společenského chování v budoucím zaměstnání. Na svých hodinách chtějí mládež hodně motivovat. „Naše kurzy se liší od ostatních tím, že se snažíme vtáhnout studenty do dění, chceme, aby vystupovali před ostatními v kulturním programu, udělali si sami módní přehlídku. Rozdíl v počtu dívek a chlapců nebude patrný na diskotéce, která je připravena na 10. prosince,“ řekl Jiří Míšenský. Ve vyučovacích lekcích hraje DJ Zdeněk Vacek. I zde při první prodloužené 22. října nechyběli rodiče, kamarádi, známí a hudební skupina Mix Jaroslava Kolčavy, která bude hrát i na druhé prodloužené 26. listopadu a závěrečném plese 17. prosince.

Z hodin tanečních je patrné, že těch, kteří se chtějí naučit společenské tance, nebo se v nich zdokonalit je v Boskovicích opravdu hodně. Třeba právě oni zahájí tanec v blížící se plesové sezoně.
