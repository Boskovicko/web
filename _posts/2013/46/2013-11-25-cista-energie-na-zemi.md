---
title: Život XVIII. – Čistá energie na Zemi
author: Martina Lukešová
category: z regionu
tags: Boskovice ekologie 46-2013
---

Tato kapitola o životě není úplně vědecky podložená, ale mnohokrát jsme se už přesvědčili, že vše se nedá ani spočítat, ani vidět lidským zrakem, a že věci, které se nám nyní zdají nemožné, jsou za nějaký čas běžné. Máme velice vyspělé technologie, a přesto nejsme schopni plně využívat náš mozek a o našich životech často nehovoříme jako o šťastných. Přesto jsme na tom nikdy v minulosti nebyli lépe, nebo určitě netrpíme bídou. Krásně to vystihl Jaroslav Dušek: Naše pitomost spočívá v naší vykrmenosti. Slovo „pitomý“ původně znamenalo „krmený“. Husa pitomá byla husa vykrmená. Prostě blahobytem ztrácíme bdělost.

V mládí jsem napsala báseň o kompostu. Vždy mě fascinovaly procesy ukryté v půdě, v biomase, v rostlinách. Je to tak snadné, tak logické a my jsme na to téměř zapomněli. Uspořádala jsem proto se studenty pokus na téměř akademické půdě, na zahrádce vedle boskovického gymnázia. Nic převratného, hromada kompostu. Na jeden díl dusíku třicet dílů uhlíku. Již více jak dva týdny se uprostřed této hromady, kterou pravidelně přehazuji, drží teplota na šedesáti stupních Celsia. Věřím, že by se takto dala kdykoli ohřívat voda. Za týden budeme mít hotový humus. Stálo nás to moji práci. Díky pravidelnému pohybu (půl hodiny denně) jsem nějaké to kilo shodila a děkuji za větší bdělost.

Stále více mi dochází, že za nás pracuje ropa. Někdy se o této energii z pravěku hovoří jako o černém zlatu, ale také jako o černé krvi nebo ďáblovu experimentu. Podle mě se to Satanovi určitě podařilo, odnaučil nás bdělosti, vykrmil nás. Jeden barel, to je 159 litrů ropy, z kterého se vyrobí 42 galonů benzínu, můžete koupit za méně než 100 dolarů. Z něj získáte tolik práce, energie, jako kdyby dvanáct lidí pro vás pracovalo celý rok. Jeden barel se tedy rovná dvacetipěti tisícům hodin mužské práce. Ten samý barel lze v Iráku vytěžit za pouhý jeden dolar. Investujete pouhý jeden dolar a získáte necelé tři roky nepřetržité lidské práce! To je energie v podstatě zadarmo. Neobnovitelný a pravděpodobně ten nejlepší přírodní zdroj, jaký jsme kdy objevili. Používá se na vše a všude. Zdroj energie, který nám vzal práci. Naše práce je za těchto podmínek nezaplatitelná.

Je to vidět všude. Během pár dnů dostaneme čerstvé ovoce, zeleninu a květiny z jiného kontinentu na náš stůl. Dívám se na letadly počmáranou oblohu a přemýšlím, kdy se probudíme, nebo kdy dojde ke kolapsu. Některé zprávy jsou vskutku alarmující. Od tajfunů, po záplavy, sucho až po krach světových bank. Navíc se prý v naší atmosféře děje něco nesprávného. Čemu vlastně dnes můžeme věřit? Žijeme v bludu? A skutečně je tato konspirace na spadnutí, že musí letadla rozprašovat sloučeniny hliníku do atmosféry, abychom neviděli čistou oblohu? Opravdu jsme tak zahlcení nepodstatnými informacemi, že nejsme schopni vidět pravdu? A že je jaderná energie šetrná? Podle mě je natolik riskantní, že bychom tuto Pandořinu skříňku, měli hodně rychle zavřít.

Co tedy máme dělat? Určitě nepodléhat panice, zoufalství ani žalu, protože to je skutečná cesta do pekla na Zemi. Na této nádherné živé planetě ale nemůže být peklo, to je jen v našich hlavách, ve společnosti s neustálým růstem, který už skutečně nemůže být udržitelný. Kde ale vzít dostatečné množství energie pro naše spotřebiče, auta a břicha. Jak nahradit ropu lidskou prací, když na každou snědenou kalorii připadá deset kalorií fosilní energie? Teď máme na Zemi sedm miliard lidí. Vykrmila je zelená revoluce z poloviny 20. století živená ropou. Farmář může obdělávat pětkrát více půdy a téměř nepotřebuje lidi. Lidé nemají práci – a půda? Tu nevratně ztrácíme. Řešení? Je mnoho možností. Buďme bdělí, přemýšlejme a inspirujme se přírodou. Motorem planety země je Slunce, tedy i naším motorem.

Šla jsem nedávno mezi sady plných jablek, která ležela v trávě jako rubíny a perly. Tolik energie, co jsme nestihli posbírat. Nechali jsme toto čisté zdraví shnít, protože jsme byli v práci, abych vydělali nějaké ty papíry, co už dávno nejsou peníze. Žijeme na dluh a stále nejsme tak chudí, abychom posbírali jablka v sadech. Přitom čistá energie je všude kolem nás.

My jsme ta energie.