---
title: Výdejny léčiv v Benešově a v Šebetově se osvědčily
authors: Marek Osouch
category: zprávy
tags: Boskovicko 46-2013
---

Ve dvou spádových obcích regionu nabízejí už téměř rok své služby výdejny léčiv. A mají úspěch, díky nim mnohým pacientům odpadla nejedna starost se získáním potřebných léků.

O zřízení výdejny léčiv na zdravotním středisku uvažovali zastupitelé Šebetova už před několika lety. „Oslovili jsme tehdy okolní lékárny, ale bez většího úspěchu,“ zavzpomínal starosta Zdeněk Čížek. „Situace se změnila vloni na jaře, kdy o pronájem v tu dobu víceméně nevyužívaných prostor projevila zájem jevíčská lékárna. Po schválení potřebné dokumentace jsme během podzimu přistoupili k zásadní rekonstrukci části přízemí střediska. Celkové náklady, které jsme hradili z obecních prostředků, nepřesáhly částku tři sta šedesát tisíc,“ uvedl. A spokojeni jsou s ní nejen Šebetovští. „Lékárnu využívají především moji rodiče – zajdou si zde k lékaři, hned si vyzvednou i léky a nemusí, jak dříve, jezdit až do města,“ zdůvodnila svou návštěvu Jana Vachová ze Světlé. Výdejnu však nevyužívají jen ti starší, chválí si ji i maminky s dětmi, pro které především nyní lékárna rozšířila nabídku o homeopatika.

Nová výdejna léčiv funguje od poloviny letošního února i v Benešově. „Rozšíření služeb pro občany v návaznosti na stávající ordinaci dětského a obvodního lékaře, to byl hlavní záměr, s nímž jsme do tohoto projektu vstupovali. Pro účely výdejny jsme zadaptovali prostory po bývalém kadeřnictví v přízemí obecního domu. Celkové náklady nás přišly na necelých 185 tisíc korun. Nyní, s odstupem několika měsíců, mohu jednoznačně říci, že se tato investice vyplatila. Provoz výdejny s povděkem kvitují občané jak naši, tak i z okolních obcí,“ konstatoval starosta Benešova Antonín Rus. Výdejna léčiv, jejímž provozovatelem je jedna z boskovických lékáren, nabízí kromě základní lékárenské péče i doplňkové služby. Klienti si zde mohou například nechat změřit tlak či využít odborných poradenských služeb.
