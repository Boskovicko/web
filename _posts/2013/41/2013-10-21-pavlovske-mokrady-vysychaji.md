---
title: Pavlovské mokřady vysychají, pomůže nový projekt
author: Žaneta Ondroušková
category: publicistika
tags: Benešov 41-2013
---

Dlouhodobé vysychání a úbytek druhů rostlin i živočichů patří mezi problémy mokřadních ekosystémů všude na světě. Dávno se s nimi potýkají také Benešovští. Tamní přírodní rezervaci Pavlovské mokřady negativně ovlivnily zemědělské meliorační zásahy a těžba rašeliny za minulého režimu. Úbytek vody a snížení spodní hladiny pokračuje i v současnosti. Biotopu mají pomoct nové tůňky, rybník a revitalizace říčky Bělé.

S úpravami vodního režimu počítá projekt, na který budou Benešovští žádat dotace z Operačního programu životního prostředí ve výši dvanácti milionů korun. „Zpracovatelem projektové dokumentace je společnost VZD INVEST. Projekt bude v souladu se zájmy ochrany přírody v tomto zvláště chráněném území, kde dopady zhoršujících se hydrologických poměrů na ekosystémech nabývají povahy nevratných změn,“ uvedla Denisa Kapitančiková z jihomoravského krajského úřadu s tím, že žádost podá v listopadu vlastník pozemků, obec Benešov.

Podle starosty Benešova by v případě úspěšné žádosti o dotace začali s úpravami terénu už příští rok. „Vznikne tam další soustava tůněk a jezírek, odkud by se napájely potřebné lokality. Také vytvoříme nový rybník a odbahníme jeden ze dvou stávajících,“ popsal starosta Antonín Rus, který zároveň dodal, že se celá věc samozřejmě neobejde bez příslušných stavebních a vodoprávních povolení. Ty v současnosti řeší městský úřad v Boskovicích, jenž se zabývá také plánovanou revitalizací říčky Bělé.

Kraj už přistoupil ke schválení dokumentace jako dodatku ke stávajícímu plánu péče Pavlovských mokřadů, který platí od roku 2011 do roku 2019. „Celá příprava tohoto záměru se odvíjí od spolupráce obce Benešov, krajského úřadu, boskovického městského úřadu, zemědělského družstva Skály, které obhospodařuje trvalé travní porosty v přírodní rezervaci, dále má slovo samozřejmě Agentura ochrany přírody a krajiny, Povodí Moravy a zpracovatel projektu VZD INVEST. Už se uskutečnily tři pracovní schůzky za účasti zástupců uvedených subjektů,“ vysvětlila Kapitančiková.

Starosta Rus si na dosavadní spolupráci nestěžuje. „Dá se říct, že všichni chápou důležitost ochrany této přírodní rezervace, a jakou úlohu v ní má náš záměr,“ míní Rus.

Souhlasí s ním i vedoucí blanenského provozu Povodí Moravy Radka Macháčková. „My v tomto procesu jako správci vodního toku Bělá hrajeme úlohu účastníka řízení, pouze připomínkujeme dokumentaci. Shodli jsme se na tom, že přišel čas na hlubší údržbu této oblasti,“ dodala Macháčková.

Pavlovské mokřady jsou pro svou druhovou bohatost a rašeliniště přechodového a vrchovištního typu zvláště chráněným územím už od konce osmdesátých let minulého století. V tomto unikátním biotopu, který nemá obdoby na celé Drahanské vrchovině, rostou například vzácné rašeliništní a mokřadní druhy travních porostů a žijí chráněné druhy obojživelníků a plazů. Mezi nimi v Pavlovských mokřadech přebývají například zmije obecná, čolek horský nebo linduška luční.
