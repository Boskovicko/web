---
title: Zeleň na sídlišti Otakara Kubína prořídne
author: Petra Bílá
category: zprávy
tags: Boskovice zeleň 41-2013
---

Už za pár dní by v Boskovicích měla začít druhá etapa revitalizace zeleně na sídlišti Otakara Kubína. „Začátkem října převzala firma pozemky, kterých se projekt týká. Samotné práce by měly být zahájeny začátkem listopadu,“ sdělila Leona Fialová, která má na Městském úřadě v Boskovicích na starosti správu zeleně.

Projekt počítá i s rozsáhlým kácením dřevin. „Bude pokáceno osmdesát dva stromů a také bezmála dva tisíce čtverečních metrů křovin. Šestašedesát stromů v dané lokalitě bude ošetřeno. Velká část stromů, které přijdou pokácet, se nachází v prostoru větrolamu, kde jsou tyto dřeviny potenciálním ohrožením pro chodce i dopravu. Charakter větrolamu se nezmění, mladší dřeviny zůstanou a získají lepší prostor k růstu,“ vysvětlil mluvčí boskovické radnice Jaroslav Parma s tím, že na místo pokácených dřevin zahradníci vysadí nové. Mimo to také založí nový parkový trávník a bylinné podrosty.

Průběh prací se bude odvíjet od klimatických podmínek. Předpokládá se však, že kácet se bude v průběhu listopadu a prosince. Na jaře přijde na řadu výsadba nových stromků a keřů a také úprava dotčených ploch. Celá akce má trvat až do listopadu příštího roku. Ačkoli s kácením se ještě ani nezačalo, vedení boskovické radnice očekává četné připomínky občanů. „Přestože jsme projekt dlouho připravovali, konzultovali jsme ho s občany, byli jsme na dotčeném místě, kde jsme spolu s architektkou chodili strom od stromu a zaznamenávali připomínky občanů, určitě se najde někdo, komu se nebude líbit, že chceme stromy pokácet,“ vyjádřila své obavy místostarostka Boskovic Jaromíra Vítková.

Součástí projektu jsou i sadové úpravy kolem bytového domu Na Chmelnici. Ty pracovníci odborné firmy Green projekt Průhonice zrealizují na jaře.
