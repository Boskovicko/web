---
title: 'Sonda teen: Zimní a letní čas'
author: Ludmila Dobrozemská
category: publicistika
tags:
- sonda teen
- anketa
- 41-2013
---

Blíží se posun hodin při přechodu z letního času, jaké toho vidíš výhody a jaká negativa?

### Jan, 16 let
Posun hodin nijak neřeším, vlastně je mi to jedno.

### Iva, 17 let
Asi nevím, jestli z toho vůbec nějaké výhody a nevýhody plynou. Možná menší spotřeba elektřiny, ale to je spíš ze zimního na letní.

### Barbora, 19 let
Jako všichni vidím pozitivum v tom, že si přispím, a negativum v tom, že bude brzo tma. Ale celkově si myslím, že už to v dnešní době není důležité. Je to zkrátka přežitek staré doby a moderního člověka to pouze otravuje.

### Lukáš, 19 let
Výhodu vidím v tom, že do školy budu chodit za světla. Ale odpoledne už nebudu mít tolik času, abych mohl pracovat venku, což je velká nevýhoda.

### Eliška, 20 let
Vidím spíš nevýhody – člověk se musí přizpůsobovat a musí hned normálně fungovat, i když výhodu to má, spíme o hodinu déle.

### Vít, 20 let
Výhoda je, že se prospím o hodinu víc. Negativa na tom nevidím.

### Tomáš, 21 let
Přijde mi, že to nemá ani výhody ani nevýhody, podle mě je to zbytečný.

### Dana, 21 let
Pokud jde o přechod z letního času na zimní, vidím (jako vytížená studentka) pouze pozitiva. Celkový efekt mi však přijde nulový, pokud bereme posun hodin obecně. V zimě je kratší dobu světlo, posunem času ho nevyužijeme efektivněji, naopak se ještě může dostavit negativní pocit v tom smyslu, že na základě světla máme pocit, že v práci / škole trávíme příliš mnoho času, protože z ní odjíždíme za tmy.

### Petr, 24 let
Výhoda: delší spánek. Nevýhody: jsi jakoby o hodinu déle v práci, ve škole… Míň času na vše a taky je brzo tma.
