---
title: Rybník v Míchově na návsi zarůstá
authors: Martina Lukešová
category: publicistika
tags: Míchov 41-2013
---

Rákosí, bahno, rok od roku se zmenšující vodní plocha. Tak se dá popsat rybník na míchovské návsi. Jeho stav se zhoršuje už mnoho let. Kamenem úrazu jeho údržby je otázka, komu vlastně patří. Katastr nemovitostí uvádí jako vlastníka pozemku obec, její vedení by rádo rybník dalo do pořádku, ale snahu komplikuje skutečnost, že jim nepatří samotné vodní dílo. Přesto Míchovští hledají cestu, jak rybník zbavit rákosí, respektive orobince a zabránit jeho dalšímu zarůstání.

V minulosti tento prostor patřil rodu Kálnoky podobně jako letovický zámek a pozemky příslušející k jeho panství. Hrabě Alexandr Kálnoky o navrácení majetku požádal v roce 1992 a po dlouhých jednáních získal v roce 2001 letovický zámek. Úřady tehdy naznaly, že splňuje restituční nároky. Později však bylo zpochybněno jeho československé občanství a další majetek rodu vrácen nebyl. „V roce 2004 Ministerstvo vnitra žádost o znovuzískání občanství zamítlo, což v roce 2009 potvrdil i Nejvyšší správní soud. Pro Ministerstvo vnitra je tedy občanství Alexandra Kálnokyho (nar. 1924) několik let uzavřená záležitost. Na pana Kálnokyho se tak nevztahuje §2 ústavního dekretu prezidenta republiky 33/1945 Sb. o úpravě československého státního občanství osob německé a maďarské národnosti,“ uvedl Vladimír Řepka, vedoucí oddělení komunikace MV ČR. Tím se cesta k navrácení pozemků rodu Kálnoky uzavírá.

Definitivní rozhodnutí o dalším osudu míchovského rybníka však zatím ještě nepadlo. Proběhla jednání s Povodím Moravy, které se logicky nabízí jako potenciální vlastník a správce vodního díla, ale rybník na návsi se jako jejich majetek právně doložit nepodařilo. A jednání pokračují. „Nechci publikovat domněnky a předpokládané výsledky z jednání, které jsem vedl nebo ještě budu mít. Co je nyní zcela jasné, je náš záměr: vlastními prostředky ještě letos vyčistit vodní plochu od orobince a ostatních rostlin,“ nechtěl více předbíhat skutečnosti starosta Míchova Rudolf Mahút. Dokud nebudou ujasněny vlastnické vztahy, nemůže obec usilující o zlepšení středu vesnice žádat ani o dotace na revitalizaci rybníka, který by potřeboval přinejmenším odbahnit a zpevnit břehy.

„O co se nestaráte, všechno chátrá,“ ohodnotila současný stav rybníku míchovská rodačka, která si nepřála uvést své jméno. „Předrybníček býval vždycky zarostlý, ale ten větší rybník byl odjakživa chovný, rybářský. Ještě na jednom stromě visí cedulka. A když dvůr patřil družstvu, na rybníku plavaly i kačeny, možná i proto to nezarůstalo tak rychle, ale to už dlouho není. Od rodičů jsem navíc slýchávala, že na dně leží munice z války,“ doplnila žena vzpomínky, jak se jí samy postupně vybavovaly.

„Dřív to tu využívali rybáři, ale když je tady to rákosí, tak už ne. Jednou za rok se pořádal i výlov,“ uvedla Hana Juříková, jejíž rodina bydlí v těsné blízkosti rybníka. „Samozřejmě bych si přála, aby to bylo vyčištěné, aby to sloužilo a byly tam třeba zase ryby. A jako matka dvou dětí by se mi líbilo, aby se tam v zimě dalo bruslit. Z okolí se sem mnozí na led sjíždějí, ale s tím rákosím je bruslení rok od roku problematičtější. Uvědomuju si, že celé je to běh na dlouhou trať. O nutnosti něco s tím dělat se mluví celých dvacet let, co bydlím v Míchově,“ konstatovala Hana Juříková.

Kdyby se podařilo dát rybník do pořádku, přivítali by to všichni obyvatelé Míchova. Vše visí na odpovědi: čí je tedy rybník?
