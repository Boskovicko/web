---
title: 'Anketa: Půjdete k volbám?'
authors: Andrea Šrámková
category: publicistika
tags:
- Boskovicko
- ankety
- parlamentní volby
- 41-2013
---

Půjdete k volbám? Prozradíte, koho budete volit? Hraje při vašem rozhodování větší roli osoba kandidáta, nebo program strany?

### Zdeněk Burýšek, ředitel ZŠ Lysice

Volit určitě půjdu, byl jsem u voleb vždy a považuji to nejen za právo, ale svým způsobem i za povinnost. Koho budu volit jsem se ještě nerozhodl. Po totálním zklamání z vládnutí pravicových stran bych spíše uvažoval o volbě některé středové či levicovější strany. Mám však trochu strach z toho, aby v případě vítězství sociální demokracie nedošlo k plýtvání financemi, pokud ona bude chtít naplnit všechny své volební sliby. Zajímám se o programy politických stran a jsou při mém rozhodování důležité, ale asi se nakonec budu rozhodovat až na poslední chvíli a spíše intuitivně.

### Miroslava Jurdičová, vedoucí Městské knihovny Boskovice
Ano, k volbám půjdu. Volit budu pravicovou stranu. Ještě si nejsem jistá, která to bude. Při rozhodování se nechávám ovlivnit obojím. Ale programy volebních stran beru s rezervou.

### Vojta Sedlák, student JAMU
Volit do poslanecké sněmovny určitě půjdu. Volit budu Českou pirátskou stranu, protože je to strana svým programem a ideologií mně velmi blízká. Větší roli při rozhodování tedy rozhodně hraje program strany.

### Jiří Palán, ředitel MěKS Letovice
Ano, půjdu. Určitě nebudu volit KSČM, ČSSD ani KDU-ČSL, jsem pravicově smýšlející volič. Při volbách do parlamentu rozhodně preferuji program.
