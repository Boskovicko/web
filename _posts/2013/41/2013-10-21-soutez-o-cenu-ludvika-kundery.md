---
title: Vyhlašují soutěž O cenu Ludvíka Kundery
authors: Tomáš Trumpeš
category: kultura
tags: Kunštát 41-2013
---

Kunštátská knihovna ve spolupráci se zdejší školou vyhlásily čtvrtý ročník literární soutěže O cenu Ludvíka Kundery.

Soutěže se mohou zúčastnit žáci a studenti od 9 do 18 let, rozděleni budou do tří věkových kategorií. Předpokládaný rozsah práce je 1 až 2 strany A4, u starších kategorií je možné napsat práci o rozsahu až 5 stran A4.

„V letošním roce si mohou účastníci vybrat ze dvou témat. První zní: S tebou se toho nebojím – volný literární útvar, o strachu, odvaze, přátelství a překonávání překážek. Za druhé téma byl zvolen Hrdina ze sousedství – skutečný příběh člověka, který pomohl druhým nebo učinil něco mimořádného,“ uvedly pořadatelky soutěže.

Termín odevzdání soutěžních textů je do 20. prosince letošního roku. Práci, která bude opatřena jménem, adresou a věkem autora, je třeba odevzdat v městské knihovně nebo Iloně Kuchyňové v základní škole. Slavnostní vyhodnocení a čtení vítězných prací se uskuteční v lednu příštího roku.