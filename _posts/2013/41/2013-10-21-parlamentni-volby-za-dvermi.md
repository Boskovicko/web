---
title: Parlamentní volby jsou za dveřmi
authors: Petra Bílá
category: zprávy
tags:
- Boskovicko
- parlamentní volby
- 41-2013
---

Jedna z největších událostí podzimu se blíží. Už tento pátek a sobotu voliči po třech letech zamíří k volebním urnám. Volební místnosti budou otevřené v pátek od čtrnácti do dvaadvaceti hodin, v sobotu pak volby začnou v osm hodin a potrvají do čtrnácti hodin. Poté se volební místnosti uzavřou a volební komisaři sečtou hlasovací lístky.

Sedmaosmdesát tisíc, toto číslo udává počet potenciálních voličů na okrese Blansko. „Volit mohou podle místa svého bydliště v některém ze sto devadesáti sedmi volebních okrsků, které se na okrese nacházejí,“ sdělila vedoucí správního odboru krajského úřadu Eva Sychrová. Ta také detailněji popsala volební systém „Voliči si vyberou jeden z hlasovacích lístků. Na ten mohou zakroužkováním čísel u kandidátů udělit až čtyři preferenční hlasy. Pokud preferenční hlasy označí jinak, odevzdaný lístek bude platný, ale nebude se přihlížet na preferenční hlasy,“ vysvětlila Sychrová.

Protože předčasné volby do poslanecké sněmovny vycházejí na víkend před státním svátkem, po kterém navíc následují podzimní prázdniny, předpokládá se, že množství voličů odcestuje a nestihnou odvolit v místě trvalého pobytu. Přesto se nemusí připravit o možnost jít volit. Stačí, když si vyřídí voličský průkaz.

„Tím se spolu s občanským průkazem prokážou před samotnou volbou. Poté je komise dopíše do zvláštního seznamu voličů a voličský průkaz odebere, aby na něj dotyčný nevolil vícekrát,“ upřesnila Eva Sychrová. Například v Boskovicích zatím vyřídili okolo šedesáti žádostí o vydání voličského průkazu. „Očekáváme, že do voleb toto číslo ještě naroste až do jedné stovky,“ sdělila Iva Močičková z odboru vnitřních věcí Městského úřadu Boskovice.

V souboru hlasovacích lístků figurují kandidáti osmnácti politických stran, hnutí a koalic. Každá strana mohla na kandidátní listinu umístit až čtyřiatřicet kandidátů. S jejich jmény se voliči seznámí nejpozději jeden den před volbami. Do čtvrtka totiž musí obdržet soubor hlasovacích lístků. „Po registraci kandidátních listin už neproběhly žádné změny. I kdyby někdo před volbami podal rezignaci, tak jeho jméno by stejně na volebním lístku figurovalo, pouze bychom dodatečně dodali informaci do volební místnosti,“ vysvětlila úřednice krajského úřadu Sychrová.
