---
title: Boskovická radnice znovu otevřela otázku příjmu multiplexu 3
authors: Marek Osouch
category: zprávy
tags: Boskovice 41-2013
---

Multiplex 3 neboli třetí síť digitálního vysílání naladí v Boskovicích stále jen hrstka lidí. Ostatní jsou o možnost příjmu ochuzeni. Hlavní příčinou těchto potíží je nepřítomnost dokrývače signálu na Čížovkách. S nedávným příchodem České televize do třetího multiplexu svitla ovšem naděje, že problémy s pokrytím vyřeší ona jako veřejnoprávní médium. Lidé by se tak konečně mohli dočkat jednak nových programů České televize ČT:D a ČT art, jednak také programů Prima Love, Prima Zoom, Óčko nebo Šlágr TV.

„Počítáme s tím, že odešleme dopis České televizi s dotazem, zda by bylo možné a za jakých podmínek umístit dokrývač na Čížovky,“ uvedl tiskový mluvčí radnice Jaroslav Parma. Česká televize již dnes hradí provoz dokrývače prvního multiplexu na Čížovkách.

Na začátku letošního roku zveřejnilo vedení města na svých webových stránkách anketu ohledně příjmu Multiplexu 3 a 4. Ke konci února se v anketě vyjádřilo 776 lidí, z čehož 667 odpovědělo, že signál nepřijímá. Multiplex 3 má tu výhodu, že se na rozdíl od čtvrtého šíří z Kojálu, a je tak jednodušší problém vyřešit umístěním dokrývače na Čížovky. Nicméně v třetí síti donedávna šířily své vysílání pouze komerční televize, které Boskovicím nabídly spoluúčast na provozování dokrývače. „Zaplatili bychom čtvrt milionu korun za rok,“ poznamenal v únoru Parma s tím, že si město nemůže dovolit vynakládat ze svého rozpočtu takovou částku za pár programů.

Multiplex 4 je ryze soukromou záležitostí, a nepatří tedy pod České radiokomunikace. Vlastní jej společnost Digital Broadcasting, která chce do budoucna zajistit příjem devadesáti pěti procentům obyvatel. Na Boskovicku se však zatím nikde poblíž vysílač nenachází.
