---
title: Ondřej Tajovský připravuje s Vernum 2013 Ensemble Mozartovo Requiem
layout: clanek
author: Tomáš Trumpeš
category: kultura
photo: https://dl.dropboxusercontent.com/u/56918/Boskovicko/2013/41/vernum.jpg
tags:
- Boskovicko
- koncerty
- Vernum 2013 Ensemble
- 41-2013
---

Nové hudební těleso [Vernum 2013 Ensemble](http://vernum.cz) založil na jaře letošního roku dirigent Ondřej Tajovský. Navzdory tomu, že název souboru mohl navozovat zdání jednorázového hudebního projektu, neboť Vernum Ensemble znamená Jarní uskupení, jedná se o soubor, jehož záměrem je působit stabilně i do budoucna. Název je tedy především symbolický a odkazuje ke vzniku tělesa, které po jarním cyklu koncertů připravuje opět pod vedením Ondřeje Tajovského podzimní cyklus, na kterém provede Mozartovo Requiem. 

„Měl jsem od počátku záměr vytvořit stabilní soubor, který se bude scházet dvakrát ročně na jarní a podzimní koncertní projekt. Chtěl jsem dát dohromady skvělé lidi a vybrat zajímavá místa s výjimečným geniem loci, kde budeme koncertovat. Jsou to místa často netradiční, kam se posluchači musí někdy i obtížněji dopravit, ale výsledek stojí za to,“ vysvětlil svůj záměr dirigent Ondřej Tajovský.

Na jaře soubor koncertoval na zámcích, nejinak tomu bude i v příštím roce. Nejsilnější zázemí má soubor na zámku v Kunštátě, kde bude 1. května zahajovat návštěvnickou sezónu. Podzimní koncerty se budou odehrávat v kostelích a tomu je podřízena i hudební dramaturgie tělesa. „Jarní koncerty jsou optimističtější, na podzim by měly být spíše duchovnější. Celkové dramaturgické spektrum je široké, od baroka přes Mozarta a klasicismus až po hudbu 20. století. Není důvod k nějaké užší specializaci, naopak repertoár musí stát na kontrastu a je dobré, když je pestrý. Letos budeme koncertovat v čase dušiček a zvolili jsme skladbu k tomuto období nejpřiléhavější, Mozartovo Requiem,“ uvedl Ondřej Tajovský. 

První koncert se uskuteční v kunštátském kostele sv. Stanislava, a to v pátek 1. listopadu v 19.30 po mši svaté. V sobotu 2. listopadu v 18 hodin Requiem zazní v evangelickém kostele ve Vanovicích a v neděli 3. listopadu vystoupí Vernum 2013 Ensemble od 17 hodin v Porta Coeli v Předkláštěří u Tišnova. „Připravujeme varhanní verzi Requiem, což je samozřejmě praktické vzhledem k náročnosti přípravy i vzhledem k velikosti některých kostelů. Je to standardní oficiální varhanní verze, kterou jsem ještě doplnil o basso continuo, které bude hrát vynikající violoncellistka Petra Čadová. Ta pravidelně hrává i s Míšou Koudelkovou a místní posluchači ji, myslím, dobře znají. Na varhany bude hrát Marek Paľa, výborný varhaník, který společně se mnou v minulosti také často účinkoval. Soubor má 20 členů, z nichž někteří zpívají i sólové party,“ popsal dirigent Ondřej Tajovský. 

Úplně prvního provedení se Requiem v podání Vernum 2013 Ensemble dočkalo již na závěr prvního podzimního soustředění v kostele ve Vítochově. 

Důležitou část uskupení, které tvoří profesionální i amatérští umělci, představují hudebníci z Boskovic a Boskovicka, kde Vernum 2013 Ensemble často koncertuje. Jsou to mimo jiné boskovický člen sboru brněnského Národního divadla Martin Pavlíček, klavíristka Kristýna Sedláková, Ludmila Němcová – rozená Kiseljovová nebo manželé Romana a Jan Machačovi. Uskupení technicky a organizačně podporují také Tomáš Znamenáček, Igor Láník a Pavel Vlach. „A také zde účinkuje moje žena Jana Tajovská Krajčovičová, která je vlastně již také trochu odtud,“ dodal s úsměvem Ondřej Tajovský. 

Ten oslovil ke spolupráci především lidi, se kterými se během své dosavadní patnáctileté hudební dráhy potkal a se kterými si umělecky i lidsky rozuměl. „Věkové rozmezí souboru je od náctiletých až po věk řekněme moudrý. V profesionálním hudebním světě jsem se setkával často s napětím a jakýmsi negativismem, byl jsem z toho diplomaticky řečeno velmi unaven. I to byl důvod dát dohromady lidi, kteří budou dělat hudbu z nadšení a pro radost, což byly přece ty původní důvody, které nás k hudbě přivedly. Mezi profesionály se na to často zapomíná, ale já nevěřím, že v prostředí vyhrocených vztahů a negativních emocí se dá dělat skutečně dobré umění. Ve Vernum 2013 Ensemble naopak tohle funguje skvěle,“ uzavřel umělecký vedoucí souboru. 

Ondřej Tajovský absolvoval boskovické gymnázium, kde jeho další směřování ovlivnilo působení v pěveckém sboru Nota. Po gymnáziu pokračoval ve studiích dirigování na pražské Konzervatoři Jaroslava Ježka, založil Symfonický orchestr Boskovice, který také několik let vedl. Posléze pokračoval ve studiích dirigování orchestru na JAMU v Brně a na hudebních univerzitách v Lipsku, Vídni a Wroclawi. 

Jako dirigent vystoupil v Německu, Polsku, Litvě, Francii, Rakousku, Chorvatsku a na Slovensku. Ze svých posledních projektů rád vzpomíná na spolupráci s divadlem Buranteatr na inscenaci Dziady Adama Mickiewicze, s hudbou skladatele Vojtěcha Dlaska. Ta byla právě za hudbu navržena na cenu Alfréda Radoka.