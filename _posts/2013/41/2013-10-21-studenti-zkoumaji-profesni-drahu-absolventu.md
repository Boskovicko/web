---
title: Studenti gymnázia zkoumají profesní dráhu absolventů
author: Marek Osouch
category: publicistika
tags: Boskovice 41-2013
---

V rámci projektu TALENT zkoumají studenti boskovického gymnázia, jaké nalezli absolventi školy uplatnění a jak jim škola v jejich budoucím životě a kariéře pomohla. Důležitým kritériem je také srovnávání mužů a žen na trhu práce a jejich mzdové ohodnocení na stejné pozici.

„Problematika uplatnění dívek a chlapců na trhu práce je stále aktuální. I přes postupující emancipaci žen přetrvávají stále ve společnosti v oblasti ohodnocení ženské a mužské práce stereotypní předsudky zaměstnavatelů,“ uvedla vedoucí výzkumu Věra Venerová.

Výzkum již v těchto dnech provádí přibližně třicítka studentů vyššího gymnázia, která má za úkol získat data pomocí dotazníků přímo od absolventů. Další část materiálů pro bádání poskytne škola ve formě třídních knih a jiných archivních materiálů. Díky těmto údajům získá škola nejen jakousi analýzu úspěšnosti absolventů na trhu práce, ale také podklad pro budoucí směřování školy. „Pro školu budou mít výsledky nesmírnou hodnotu,“ dodala Venerová.
