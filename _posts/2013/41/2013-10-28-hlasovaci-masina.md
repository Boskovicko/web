---
title: Hlasovací mašina
author: Tomáš Trumpeš
category: napsali nám
tags:
- Boskovice
- sportovní hala
- 41-2013
---

Nepatřím k vášnivým odpůrcům haly. Návrh se mi nelíbí, ale sportovcům halu přeji. Účast 22 procent voličů v referendu mi ovšem nepřijde vůbec zanedbatelná.

Jeden z koaličních zastupitelů na jednání hřímal, že menšina nemůže rozhodovat. Jenže k posledním komunálním volbám přišlo 46 procent voličů. Tedy menšina. A ta rozhodla o rozdělení 27 mandátů, z nichž současná koalice získala mandátů 16. To je asi 60 procent. Ze 46. Koalice tedy disponuje silou asi 27 a půl procenta voličů. Není to také menšina? Viditelně ano.

Na rozdíl od pana zastupitele si myslím, že je to v pořádku. Zkrátka ti, kteří k volbám nejdou, delegují své rozhodovací pravomoci na své aktivní spoluobčany. I to je jejich právo, jejich volba. Nemělo by to tak být i v případě referenda? Proč by se mělo jevit jako nedemokratické, že ti, kteří nepřišli, delegovali svou občanskou rozhodovací pravomoc na ty, kteří přišli? Proč by to mělo být výrazně méně demokratické než to, že delegovali tuto pravomoc na 16 lidí, kteří disponují silou 27 a půl procenta voličské přízně? O tom, že v různých zemích se nutná procenta účasti liší a někde dokonce není limit žádný, zde psal již můj kolega.

Na celé kauze mě zaráží jiná věc. Zaráží a tak trochu mění můj pohled na komunální politiku. Mrzí mě, že se mezi 16 koaličními zastupiteli nenašel ani jediný, který by alespoň vyjevil, že mu názor 1.386 voličů (což je mimochodem víc hlasů, než získal kterýkoliv zastupitel) není úplně lhostejný. Jistě, chápu princip loajality a mám dokonce pochopení i pro politické obchody uvnitř koaličního uspořádání. Ale v případě tak zásadní kauzy by bylo namístě projevit trochu úcty vůči těm, kteří k referendu přišli a hlasovali, a zejména vůči těm, kteří v lokalitě bydlí a jsou vlastně jedinými doopravdy poraženými v celé záležitosti. Nic podobného se ovšem před ani po referendu nekonalo. Místo vlídnosti a respektu pozoroval jsem na zastupitelstvu pouze ironii a silácká prohlášení těch, kteří stojí v čele. A zaryté mlčení ostatních. Odpovědí, bohužel logickou, je žaloba, která nejspíš definitivně ukáže, jestli se vyplácí prosazovat věci takzvaně na sílu.

Otázkou je, co si s tím má počít volič. Když pozoruji strojově chladnokrevný schvalovací proces, začínám pochybovat o tom, jaký má smysl vybírat v komunálních volbách osobnosti z jednotlivých kandidátek. Osobnosti, kterým pak nezbývá než zarytě mlčet, pokud jejich hlasy rovnou nepropadnou stranickým šéfům. Napadá mě, jestli by tedy nakonec nebylo lepší podpořit při stávajícím systému v komunálních volbách přímo některou ze stran. A přijmout voličskou odpovědnost za její program i chování. Ano, je to zoufalství. Nad tím, jak hlasovací mašina polyká osobnosti.