---
title: Všichni společně si přejí – ať stoupá spotřeba vody
authors: Jitka Melkusová
category: zpravodajství
excerpt: Ti, co hlídají kvalitu a cenu vody, i ti, co se starají o vodárenský servis, společně oslavili dvacítku.
tags: Boskovice voda 41-2013
---

Dvacet let společného života oslavily dvě významné regionální instituce, které by bez sebe prakticky nemohly existovat – Vodárenská akciová společnost, divize Boskovice, a Svazek vodovodů a kanalizací měst a obcí okresu Blansko, obě se sídlem v Boskovicích. Pozvání na celodenní setkání, které se uskutečnilo v zámeckém skleníku, přijali zástupci obcí a další partneři. Ti si před skleníkem mohli prohlédnout nejnovější techniku, kterou Vaska, jak se familiérně v regionu říká, disponuje. Před společným obědem vystoupili se svými referáty starosta Boskovic Jaroslav Dohnálek, předseda Svazku Jiří Crha, ředitel boskovické divize Vodárenské Petr Fiala a předseda představenstva Vodárenské Jindřich Král.

Všichni se ohlíželi do minulosti, skládali účty a přáli do budoucna. Nejrozporuplnější přání pak bylo, aby stoupala spotřeba vody.

### Lidé je milovali

Ve svém krátkém projevu upozornil starosta Dohnálek na některé historické i současné souvislosti. Například že před rokem 1993 byly boskovické vodárny jediným vodárenským zařízením v rámci Jihomoravského kraje, které nesídlilo v okresním městě. „Boskováci vodárny obdivovali a milovali je, a myslím, že v naprosté většině jsou obyvatelé Boskovicka spokojeni s jejich službami, byť někdy brblají,“ prohlásil například. Upozornil také, že bereme vodu jako samozřejmost; když ale otočíme kohoutkem a neteče, nevíme si rady. Nakonec poděkoval všem manažerům současným i minulým za uvážlivou investiční politiku. „Přeju, ať se firmě daří v dnes nelehké ekonomické době, ať nás zásobuje dobrou vodou a ať nejsou potíže s kanalizačním řadem,“ uzavřel své vystoupení Dohnálek.

### Investice za dvě miliardy

„Dětství a pubertu už mají za sebou, před oběma organizacemi teď stojí produktivní etapa života,“ prohlásil ve svém vystoupení předseda Svazku, místostarosta Blanska Jiří Crha. I ten vzpomněl na začátky své instituce – Svazku vodovodů a kanalizací měst a obcí okresu Blansko. Ze 130 obcí okresu jich v roce 1993 Svazek vytvořilo 104. Dnes jich je ve Svazku 77. Upozornil také na nejzákladnější zaměření Svazku – hlídat kvalitu a cenu vody. Vzpomněl též na všechny dosavadní předsedy Svazku – Miroslava Vykydala, starostu Blanska a z toho titulu spoluzakladatele Svazku, pozdějšího ředitele Vodárenské (1 rok), Jindřicha Krále, starostu Blanska, nynějšího předsedu představenstva Vodárenské (2+11 let), a Vratislava Smoleju, starostu Boskovic (1). Jiří Crha, místostarosta Blanska, je ve funkci 3 roky. Jeho současnými spolupracovníky ve Svazku jsou František Sivera z Boskovic, Jiří Rydval z Černé Hory, dále Vladimír Stejskal z Letovic, Petr Horák z Cetkovic, Ivo Pospíšil z Lipůvky a Zdeněk Čížek ze Šebetova. Svazek má čtyři zaměstnance.

V majetku obcí, potažmo Svazku, je 771 kilometrů vodovodní sítě a 285 kilometrů kanalizací. Spotřeba vody činí 79 litrů na občana a den, zatímco průměrná spotřeba v celé zemi 90 litrů. Blanenský okres je specifický ve srovnání s jinými oblastmi. Obce, tedy odběratelé, jsou daleko od sebe na rozdíl od městských aglomerací, terén pro přivaděče složitý, chybí velcí odběratelé. Největšími jsou Blansko, Boskovice, Letovice a Černá Hora. Některé výše uvedené důvody pak vedou k tomu, že cena vody 86,13 patří k nejvyšším v ČR. „Ne všechny obce mimo Svazek mají levnější vodu. Dříve či později budou muset i ony investovat do své infrastruktury, a tím zvednou její cenu. Nejvyšší cenu mají v Šošůvce nebo taky ve Lhotě Rapotině, kde tuším přesahuje stovku,“ uvedl Jiří Crha.

Svazek za uplynulých dvacet let proinvestoval 2 miliardy korun, k největším dílům patří projekty Dyje 1 a Dyje 2. V rámci projektu Dyje 1 se rekonstruovala čistírna odpadních vod v Blansku a kanalizace v Blansku, obou Lhotách a Ráječku v hodnotě 450 milionů korun v letech 2000–2005. Projekt Dyje 2 zahrnul rekonstrukci čistírny v Boskovicích a kanalizaci ze všech obcí kolem Boskovické vodní nádrže v hodnotě 165 milionů korun, práce se děly v letech 2007–2013.

V současné době se rekonstruují páteřní přivaděče z Velkých Opatovic do Boskovic, z Boskovic do Blanska, z Bořitova do Blanska a z Lažan do Blanska, vše v celkové hodnotě 300 milionů korun. A připravena je další investiční akce ve stejné hodnotě, a to intenzifikace ČOV a kanalizace v Jedovnicích, Krasové, Rudici a Senetářově. „Věřím, že i na tento projekt se nám podaří získat dotaci a akci zrealizovat,“ uvedl Crha.

### Boskovická divize se může  pyšnit i raritami

Petr Fiala, ředil boskovické divize Vodárenské, zasypal posluchače statistikou, ale i zajímavými postřehy. Upozornil například, že model Vodárenské akciové společnosti, která je největší v zemi, je rarita. „Tento model vlastnictví, který zajišťuje, že veškeré výnosy končí v regionu, kde byly vytvořeny, a ne formou dividend v zahraničí, považuji za nejdůležitější aspekt,“ uvedl Fiala.

Dále upozornil, že „Vaska“ zásobuje vodou 91 obcí, což je 87,8 procent obyvatel regionu, a nebo že v této době není čištěna voda pouze od pěti tisíc obyvatel. Boskovická divize zaměstnává v současné době 139 lidí. Kromě servisu pro svého hlavního partnera – Svazek, získala provozní smlouvy i od dalších obcí – Šošůvky, Lysic, Rozseče, Sebranic, Skalice nad Svitavou, Jabloňan, Sloupu, Svitávky, Úsobrna, Velkých Opatovic, Voděrad a Svazku obcí Sloup. Dnes je distribuce pitné vody zajišťována prostřednictvím 873 kilometrů vodovodní sítě ve 12 skupinových, 6 místních a 36 samostatných vodovodech ze 102 výhradně podzemních zdrojů prostřednictvím 231 jímacích objektů.

Upozornil ale i na negativa. Průměrné stáří vodovodů je 27 let. Pyšnit se ale mohou i vedením starým sto let. Nejvíce vodovodů se budovalo v osmdesátých letech minulého století.

Čistírna odpadních vod z největšího města je umístěna na kopci, kanalizace vede pod rybníkem, vodní zdroj Tipeček v jeskyni, kořenová čistírna či nejhlubší vrt, to jsou jen některé z vodárenských zajímavostí regionu.

### Scelili akcionářskou strukturu

Předseda představenstva Vodárenské akciové společnosti Jindřich Král poreferoval o novinkách ve vlastnické struktuře akciovky, ale také o jejím vývoji v horizontu uplynulých dvaceti let. Revoluce v oblasti vodárenství v roce 1993 v zemi přinutila řešit budoucnost i v tehdejším okrese Blansko. Kromě toho, že vláda přestala subvencovat vodu, jejíž cena tak z tradiční 1,50 vzrostla na 20 korun, nastala potřeba privatizace. 48 procent majetku bylo tehdy z vlastnictví státu převedeno do majetku svazků či obcí, 28 procent skončilo v kupónové privatizaci. Celých šest let handrkování skončilo v roce 1999 založením takzvaného velkého svazku – společnosti Svazu vodovodů a kanalizací měst a obcí, jehož vlastníky byly čtyři svazky – Žďársko, Třebíčsko, Jihlavsko a Ivančice. Blanensko se přidalo v roce 2000. Svaz VKMO tak v roce 2000 vlastnil 51,45 procent akcií a francouzský akcionář Suez Lyonnaise 33,35 procent. „Rozhodli jsme už na začátku, že nebudeme vyplácet žádné dividendy, veškerý zisk se vracel zpět do majetku. Když Francouzi zjistili, že se jim nezhodnocuje jejich investiční politika, přistoupili na návrh na odkup jejich akcií,“ vysvětlil Jindřich Král dění roku 2012, které vyvrcholilo tím, že soustavným tlakem na získávání akcií mohlo dojít i k nucenému odkupu akcií. Tak se na konci roku 2012 Svaz VKMO stal stoprocentním vlastníkem Vodárenské akciové společnosti. „Vzhledem k tomu, že prvotním cílem Svazku bylo získávání dotací, podmínka byla naplněna. A na závěr dobrá zpráva pro obce – 200 milionů korun bude rozděleno ve formě dividend,“ uvedl Král nakonec.
