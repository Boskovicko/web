---
title: V knihovně pokřtí knihu pravěkých receptů
author: Tomáš Trumpeš
category: kultura
tags: Boskovice knihovna 41-2013
---

Slavnostní křest knihy nazvané *Sladké pravěké mňamky* se uskuteční ve čtvrtek 24. října ve 14 hodin v dětském oddělení boskovické knihovny. Kniha vznikla ve školní družině základní školy na Sušilově ulici, kde ji vytvořily děti s pomocí a z podnětů svých rodičů a přátel. Rodinní příslušníci se podělili o své oblíbené recepty, nejlépe ty, které se u nich předávají z generace na generaci.

„Kniha představuje vtipné, chutné a nenáročné recepty klasické české i světové kuchyně, ovšem upravené tak, aby odpovídaly tématu pravěku, protože bude kniha součástí pravěké kuchyně, která bude vytvořena v nově vznikajícím dětském hřišti Pravěkohraní – čas na hru a odpočinek,“ popsali autoři knížky.

Při křtu vystoupí s krátkým programem studentky pedagogické školy, kmotrou knihy se stane ekoložka a spolupracovnice našich novin Martina Lukešová. Cílem celého projektu, v rámci kterého kniha vznikla, je vytvoření víceúčelového hřiště v areálu školy s tématem pravěku a vývoje Země od jejího vzniku po současnost.