---
title: 'Jak se žilo v Boskovicích: 8. Já jsem obíral housenky každý den'
authors: Miroslava Boháčková
category: publicistika
tags:
- Boskovice
- historie
- Jak se žilo
- 44-2013
---

„Marie Čížková přiznává se, že zdvihla pouze jedno jablko,“ konstatuje úvodní věta protokolu ze dne 17. srpna 1891. Z následného textu dále vyplývá, že Marie Čížková tak učinila bez svolení majitele, čímž se dopustila polního pychu. Obecní rada ji za tento přestupek odsoudila k pokutě 30 krejcarů. Co dodat. Snad jen to, že nebýt bdělého zraku polního hlídače, mohla si domkařka za ušetřených třicet krejcarů koupit dejme tomu půl kila hovězího masa.

Zatímco z roku 1891 se v souvislosti s polními hlídači už žádný další zápis nedochoval, nelze totéž říci o roce 1890. Tak například listina s názvem Seznam hlasovací o volbě polního hlídače uvádí, že v polovině dubna téhož roku se obecní zastupitelstvo rozhodovalo mezi třemi uchazeči. V tajné volbě nakonec získal nejvyšší počet hlasů (celkem 26) Josef Král. Druhým hlídačem se stal Jan Oderský, a to i přesto, že mu v roce 1888 vyměřil c.k. okresní soud za jakousi krádež trest vězení v délce dvanácti hodin! Dlužno podotknout, že polní hlídači byli vždy ustanoveni na jeden rok. Na základě písemné žádosti se mohli o místo znovu ucházet a nezřídka byli i znovu zvoleni. Tak již zmíněný Josef Král nastoupil do služby opět v roce 1892, Jan Oderský pak v roce 1893.

V březnu 1892 o místo nově usiloval i jistý František Řezáč ze Zahrad. Ve své žádosti poníženě prosí, aby mu „slavné představenstvo té službičky popřáti ráčilo“, závěrem pak ujišťuje „já jsem sobě vědom, že bych tu službu zastal a svědomitě sloužil“. Měl štěstí, byl zvolen. Společně s Josefem Králem pak obcházeli pole a louky, náležející ke katastrálnímu území města – hlídali úrodu, dohlíželi na pořádek, hlásili pohyb cizích osob. To vše přibližně za 30 zlatých ročně.

Nejvíc práce čekalo polní hlídače nejen o žních (za což dostávali tak zvané obžínky, tedy společný příspěvek ve výši 5 zlatých), ale také brzy z jara, kdy měli za úkol kontrolovat, zda vlastníci ovocných stromů „v poli“ dodržují nařízení o sběru housenek, chroustů a dalšího škodlivého hmyzu. Tak při obhlídce na konci května roku 1890 zaznamenal Josef Král, že housenky nemá obráno hned třicet majitelů pozemků. Zda tyto provinilce dostihla nějaká pokuta, záznamy neuvádějí: snad si všichni vzali zavčas k srdci prohlášení radního Karla Randuly, že ten, kdo se ke sběru bude i nadále stavět liknavě, „citelně stižen pokutou bude“. Ta se mohla vyšplhat až na 20 zlatých, v případě nedobytnosti pak na čtyři dny vězení.

Na dodržování vyhlášky o sběru a ničení škodlivého hmyzu v zahradách ve městě dohlíželi obecní strážníci. V případě, že majitel o své stromy opakovaně řádně nepečoval, vyslalo c. k. okr. hejtmanství na kontrolu četníka. Jeho oznámení se pak stalo podnětem k zahájení přestupkového řízení, na jehož konci hrozila každému provinilci jistá pokuta.

Četnický závodčí Josef Paděra společně se strážníkem Janem Klevetou „konali přehlídku ovocných zahrad v Boskovicích“ počátkem června roku 1890. Zjistili, že ve třinácti zahradách „nebyly housenky obrané“, případně, že „stromky už byly celé ožrané“. A co na to sami vlastníci? Do protokolu, sepsaného radními koncem července, se téměř všichni shodně dušovali, že „své stromky nechali od housenek vícekrát čistiti“, případně, že „housenky sbírati skoro každý den nechali“. Někteří však šli ve svém tvrzení ještě dál. Tak Vincenc Sedlák z Růžové ulice si za stav svých stromků našel viníka v podobě sousedky Veroniky Slovákové, když ujišťoval: „že mu nalezly housenky od Slovákové do jeho zahrady, a ježto Slováková neobírala, nemohl jsem se jim ubrániti“. František Blaha rovněž z Růžové ulice přišel s odvážným tvrzením: „U mě ani nikdo zahradu neprohlídal. Já mám stromy suché a snad se p. četník domníval, že jsou obežrané od housenek.“ V podobném duchu se hájil i František Hejna z Jevíčské ulice: „Snad viděl četník suchý stromek a domníval se, že jest ožrán od housenek.“ Zatímco dvanáct hříšníků odešlo z kanceláře s pokutou 30 krejcarů, posledně jmenovanému Františku Hejnovi byla vzhledem k tomu, „že vzdor vícerému úřednímu nařízení housenky ve své zahradě obrati nedal“ vyměřena pokuta 50 krejcarů, případně šest hodin vězení. František Hejna se proti rozsudku odvolal. Celý spor se pak táhl až do jara následujícího roku. Zpráva, zda v něm předměšťan František Hejna zvítězil, či prohrál, se nedochovala.
