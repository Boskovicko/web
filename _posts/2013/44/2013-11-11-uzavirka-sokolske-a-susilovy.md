---
title: Ulice Sokolská a Sušilova budou částečně uzavřeny
author: Petra Bílá
category: zprávy
tags: Boskovice doprava 44-2013
---

Řidiči i chodci, kteří se pohybují po ulicích Sokolské a Sušilově, se musí připravit na omezení silničního provozu. Začátkem listopadu tam dělníci začali budovat bezbariérové přechody pro chodce.

Částečná uzavírka Sušilovy ulice začala už první listopadové pondělí a potrvá do konce měsíce. „Chodník po straně, kde je autobusová zastávka, teď dělníci využívají k uložení stavebního materiálu. Až budou následně pracovat přímo na silnici, dají se očekávat i omezení pro řidiče, kdy bude jeden z jízdních pruhů uzavřen,“ popsal mluvčí boskovické radnice Jaroslav Parma. Na Sušilově ulici jsou v plánu bezbariérové úpravy dvou přechodů pro chodce, jednoho u základní školy, druhého u městských lázní. Přechody získají také výraznější osvětlení.

Na Sokolské ulici je provoz omezen v místě křižovatky ulic Bedřicha Smetany a Bezručovy. Omezení začala prvního listopadu. Stavební úpravy by měly trvat až do konce ledna. „Teď probíhá přeložení kabelů a práce na chodnících. Až se bude dělat přechod, očekává se, že i zde bude průjezdný jen jeden pruh. Ani na Sokolské by neměla být úplná uzavírka,“ dodal Parma. Kromě toho, že přechod bude bezbariérově upraven, počítá projekt i s mírným vysunutím chodníku do vozovky a zkrácením přechodu. Díky tomu budou chodci lépe vidět na přijíždějící vozidla.
