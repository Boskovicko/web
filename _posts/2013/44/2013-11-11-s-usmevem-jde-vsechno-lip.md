---
title: S úsměvem jde všechno líp
authors: Tereza Jedličková
category: napsali nám
tags: 44-2013
---

Během října se žáci 7. A z boskovické školy Zelená v rámci projektu s názvem 72 hodin vydali do Betany. Proč jsme tam vůbec šli?

Paní učitelka Jana Šafránková nás přihlásila do projektu 72 hodin, v němž se po celou uvedenou dobu dělají prospěšné práce či dobré skutky. Cílem 72 hodin je zapojit co nejvíce mladých lidí a ukázat jim, že stačí málo, aby dokázali mnoho.

My jsme si vybrali návštěvu sociálního zařízení. Dlouho jsme se do Betany připravovali. Měli jsme nacvičený program na celé dopoledne: hráli jsme a zpívali písničky – u některých museli klienti hádat jejich název, přichystali jsme scénku o paní učitelce a žákovi, který na všechno znal odpověď, zahráli jsme pohádku O veliké řepě nebo tancovali písničku Makarony, do které se zapojili i postižení klienti. Když jsme jim vše předvedli, tak oni zase na oplátku nám ukázali, čím se zabývají a jak prožívají dny. Společně jsem si zahráli hru Labyrint, ve které si hráči předávají žezlo od jednoho k druhému a povídají si zážitky, které prožili za celý týden – jak ty dobré, tak i ty špatné. Nakonec jsme si prohlédli dílny, ve kterých vyrábějí keramiku, malují, vyšívají, pletou košíky a baví se. Řeknu vám, že i když jsou tam postižení lidé, tak jsou velmi zruční a talentovaní.

Myslím, že bychom měli naši pomoc věnovat vždy a ne jen v rámci projektů. Jsme opravdu rádi, že jsme se mohli zapojit.