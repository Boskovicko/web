---
title: Přednáška připomene vraždy na kunštátském zámku
authors: Tomáš Trumpeš
category: kultura
tags: Kunštát 44-2013
---

*Vraždy na kunštátském zámku*, tak zní název přednášky, která se koná v úterý 26. listopadu v 18 hodin v kunštátském kulturním domě. Přednáška nese podtitul Pokus o objasnění zločinu z léta 1948 a bude obohacena o nové poznatky a příspěvek Policie České republiky. Hlavními přednášejícími budou badatel historie JUDr. Vilém Fránek a lékař brněnského Ústavu soudního lékařství MUDr. Jan Krajsa, Ph.D.

Na stejné téma se konala v Kunštátě již vloni jedna přednáška. Seznámila veřejnost s vyšetřováním případu z léta 1948, kdy bylo na nádvoří zámku nalezeno tělo ženy, která na zámku bydlela, a v pokoji ležel mrtvý chlapec, ubitý sekyrou. Tehdejší vyšetřování uzavřelo případ tak, že matka zabila svého syna a pak skočila z okna. Tomuto vysvětlení ale mnoho lidí z Kunštátu již tehdy neuvěřilo. O novém vyšetřování případu jsme rovněž podrobně informovali v Boskovicku číslo 44/2012. Článek V Kunštátě znovu vyšetřují vraždy z roku 1948 je dostupný na našich webových stránkách.