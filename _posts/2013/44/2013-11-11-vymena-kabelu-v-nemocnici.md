---
title: Boskovičtí řeší výměnu kabelů v nemocnici
authors: Žaneta Ondroušková
category: zprávy
tags: Boskovice nemocnice 44-2013
---

Několikahodinový výpadek proudu, tma na poliklinice, nereagující počítače. Začátkem září zahalila porucha jednoho z přívodních kabelů boskovické nemocnice část budovy do tmy. Při opravě technici zjistili, že je nutné kabeláž starou víc než padesát let co nejdříve vyměnit. Veřejnost se o tom dozvídá po dvou měsících. Zeptat se a vyjádřit může na středečním mimořádném zasedání zastupitelstva.

Závada z osmého září naštěstí postihla jen některé zásuvkové okruhy na poliklinice a část ředitelství. „V noci ze soboty na neděli v těchto místech prakticky nikdo nebyl, tudíž se to provozu nemocnice tolik nedotklo. Pacienti ohroženi nebyli, nejdůležitější oddělení jako operační sály, rentgeny a jednotky intenzivní péče včetně oddělení ARO jsou napájeny novými kabely z již zrekonstruované části rozvodů,“ vysvětlil vedoucí správy nemovitostí boskovického úřadu Petr Vychodil, který zároveň dodal, že největší vliv na chod zařízení mělo dočasné přerušení zdravotnického informačního softwaru.

Podle Vychodila mohla za výpadek proudu proražená vnitřní izolace žil jednoho z propojovacích kabelů mezi hlavní rozvodnou a budovou polikliniky. „Jedná se o původní, v zemi uložený kabel z roku 1956 s žilami opatřenými papírovou izolací s olejovou impregnací.  Důvodem poruchy byl snížený vnitřní izolační stav kabelu, jehož příčinou je pravděpodobně kombinace faktorů jako stáří kabelu a vlhkost,“ uvedl Vychodil.

Po náhlé poruše Boskovičtí elektrické vedení přepojili a zkontrolovali stav všech kabelů vedoucích z trafostanice. „Udělali jsme revize a přišli na to, že kabely jsou za hranicí životnosti. Původně jsme plánovali, že je necháme opravit až příští rok, ale po havárii to hodláme řešit už nyní, abychom nemocnici jako majitelé nevystavovali problémům s odstávkami elektrické energie,“ řekl boskovický starosta Jaroslav Dohnálek s tím, že zastupitelé se problému budou věnovat na mimořádném zasedání, které svolali na tuto středu ve čtyři hodiny odpoledne ve víceúčelovém sálu městského úřadu.

Tam také naplánují další postup a případné začlenění oprav do městského rozpočtu. „Počítáme s investicí kolem dvou milionů tří set tisíc korun. Kromě daného kabelu je třeba nahradit další čtyři, které mají zhoršený izolační stav,“ upřesnil Vychodil z městského úřadu.

V současnosti nemocnice problémy s výpadky proudu nemá. „Provoz funguje bez omezení, momentálně se žádné další komplikace nevyskytují,“ ujistil vedoucí technického oddělení nemocnice Karel Horák. Přesto je třeba jednat rychle. V případě poruchy dalšího propojovacího kabelu mezi rozvodnami by mohlo dojít k výpadku některých okruhů polikliniky nebo lůžkového traktu.

Proč se o problému hovoří až teď, dva měsíce po zkratu, vedení města vysvětluje prostě. Doteď nebylo o čem jednat. „Abychom vůbec měli na zasedání o čem mluvit, museli jsme nechat udělat revize a zjistit stav kabelů. Také bylo nutné vytvořit aspoň jednoduchý plán, jak problém vyřešit,“ objasnil starosta Dohnálek. Podle jeho slov město jako majitel nemocnice v souvislosti se správou budovy nic neopomnělo. „Ze zákona nutné kontroly máme samozřejmě všechny v pořádku. Bohužel jsme některé věci, například razantní změnu izolačních vlastností, nemohli předvídat,“ dodal starosta.
