---
title: Boskovický Junker je jediná firma v republice, kde se rodí slévárenské tavicí pece
authors: Andrea Šrámková
category: publicistika
tags:
- Boskovice
- Junker
- rozhovor
- 44-2013
---

V druhém pokračování seriálu o firmách působících v tomto regionu zavítáme do boskovické průmyslové zóny na Chrudichromské ulici. Od roku 2006 zde sídlí dceřiná společnost Junker Industrial Equipment s.r.o. V Boskovicích začala vyrábět už v roce 1995, nicméně její úplné počátky je potřeba hledat ve dvacátých letech minulého století v Německu. V Lammersdorfu, nedaleko korunovačního města Cách, ji totiž v roce 1924 založil Otto Junker, jehož nadace ji po jeho smrti spravuje. V čele boskovické pobočky stojí v současné době jednatel Antonín Kužel, mým průvodcem firmou se stal obchodní ředitel Junkeru Robert Bílek. Pojďme se společně podívat, co se v jejich výrobních halách rodí.

**Firma Otto Junker působí v Boskovicích už osmnáct let. Nezasvěcenému člověku však název neprozradí, jakou výrobou se zabýváte.**

Naše hlavní portfolio je výroba tavicích pecí do sléváren, tedy na různé slitiny jako je bronz, mosaz, hliník, měď nebo například šedá litina, a dále zařízení pro firmy, které tepelně zpracovávají různé materiály, to se týká žíhání a úprav železných i neželezných kovů.

Jsme výrobní závod, mateřskou firmu máme v německém Lammersdorfu. Zde v Boskovicích pro naši matku, která zajišťuje inženýring a řízení projektu, vyrábíme do Evropy i do celého světa. Neděláme zde sériovou výrobu, vše je pokaždé znovu tvořeno od nuly. Na začátku podle požadavků zákazníka zpracujeme projekt. Pece fungují samozřejmě na stejném principu, ale zákazník má – teď se bavíme o tavicích pecích, agregátech nebo udržovacích linkách – dispozičně dané možnosti ohledně prostoru, přívodu elektrických energií, chlazení, požadavky na tavení v různých teplotách, navíc každý odlévá jiný sortiment, dělá do jiného odvětví, proto jsou naše zakázky takzvaně na klíč. Nejde to dělat, že bychom měli na skladě například dvacet třicet různých pecí. Jde opravdu o zařízení, která jsou jednak složitá, jednak finančně nákladná.

**Jedná se tedy o úzce specializovaná zařízení.**

Ano, na českém trhu jsme specifická firma. I třeba konkurenci, co se týká tavení, tady nemáme až tak velkou – jsou tu zahraniční firmy, které sice nabízejí podobná zařízení do sléváren, ale nemají v České republice výrobní závod, což je pro ně velký nedostatek. I proto je po zrealizování zakázky důležité další udržování kontaktů se zákazníky. Pro některé jsme vyráběli třeba jen jedno zařízení, ale zajišťujeme dál servis, dodávku náhradních dílů, inspekční prohlídky, děláme různé inovace těchto zařízení a tak dále. A to nejen do Junker zařízení, ale i do těch od naší konkurence nebo do zařízení třeba ze sedmdesátých nebo osmdesátých let, kdy původní dodavatel už ani neexistuje.

**Zmínil jste český trh, kam v poslední době dodáváte?**

Nějakou dobu zpátky jsme například vyráběli jednu vakuovou pec na tavení stříbra do Kanady, což neděláme každý rok a což bylo konstrukčně i destinací zajímavé. Letos jsme měli docela velké zařízení do Ameriky a momentálně se tu vyrábí pec na žíhání hliníkových bloků do Rakouska, které budeme i finálně instalovat u zákazníka. A je tu ve výrobě i jeden opravdu velký projekt do České republiky. Pro něj se nedávno nakupovaly ocelové kostrukce, v lednu ho začneme instalovat u zákazníka a termín předání po veškerých zkouškách je stanoven na květen.

**Z nákupu ocelových konstrukcí lze usuzovat, že si nevyrábíte veškeré komponenty sami.**

Ano, třeba nerezové díly, ocelové konstrukce nebo různé typy odlitků si sami nevyrábíme. Na základě dokumentace od naší mateřské společnosti nákupní oddělení poptá a v případě dobrých cen, termínů a kvality objedná potřebné části, oni je vyrobí, dopraví do Boskovic a my je smontujeme, jsme totiž montážní závod. Aktivní prvky, jako jsou pohony nebo různé součásti do rozvaděčů, nám dodává mateřská společnost. Když provádím zákazníky, říkám tomu interně legosystém, dostaneme dokumentaci, různé součástky, pomocný materiál a vše smontujeme, včetně základních testů na daném zařízení. Nevyrábíme tedy vše od šroubku.

**Lze odhadnout kolik zařízení tu vznikne za rok?**

Takhle se to říct nedá, protože jeden rok vyrábíme víc zařízení do sléváren – děláme nejen pece, ale k tomu i různé zavážecí vozíky, náhradní cívky, ale také odsávání a spoustu dalších komponentů do sléváren, jindy více vyrábíme do různých závodů, kde se jenom žíhá. Ten poměr je proměnlivý a těžko odhadnutelný. Pec na žíhání může být objemově i finančně x krát dražší než pec do slévárny. Existují samozřejmě statistiky, že se prodalo dvacet druhů těchto pecí a třicet druhů těch druhých, ale není to, že bychom vyráběli každý týden jedno zařízení, je to dlouhodobý proces. U většiny zakázek navíc jde o pec plus doplňující vybavení, které může být před pecí, za pecí, o náhradní díly a tak dále. Po složení zařízení, odzkoušení a opětovném rozebrání může být jedna zakázka klidně na deset až dvacet kamionů a více.

**Na objem zakázek jsem se ptala, abychom vytvořili obraz o velikosti společnosti. Možná by se dala přiblížit pomocí počtu zaměstnanců?**

Momentálně tu pracuje 105 osob a naše mateřská firma má odhadem 450 až 500 lidí. K tomu v Chicagu působí sesterská společnost, ale tam je jen office s pár zaměstnanci, kteří zastřešují prodejní služby a servis pro americký trh a Kanadu. Další sestra je v Číně, kam se nyní zvažují další investice.

Tím se ještě vrátím k otázce, kam jdou naše zařízení, protože velké procento směřuje právě na čínský trh. Dělávali jsme tam kompletně linky, pak v určitém období šlo jen o speciální stroje, které tam nebyli schopni vyrobit. Stalo se nám například, že čínský zákazník jednal s naší matkou o zařízení na úpravu plechů. Šlo o linku na takzvaný nekonečný pás plechu, který se různě upravuje. Tento zákazník nechtěl čínské dodavatele, chtěl evropskou kvalitu. Z tohoto popudu jsme tam pak dělali dvě kompletní linky. To je velice dobré, protože to zaměstná průřezem celou firmu na řadu měsíců.

Jednak to na konstrukci kreslí, pak to prochází oddělením nákupu, kde domlouvají položky od našich dodavatelů, pak se to montuje, zkouší, testuje a opět rozebírá, balí…

**Práce na několik měsíců? Když jsem si v prvním díle tohoto seriálu povídala s majitelkou LDseatingu, řeč se v souvislosti s množstvím práce stočila i na ekonomickou krizi. Jak se projevila u vás?**

Junker ji hodně pocítil, ale až o dost později než byl onen všeobecný boom krize. To proto, že zakázky máme dlouhodobějšího charakteru. Junker míval 180 až 200 lidí, ale po krizi jejich počet klesl zhruba na 80, takže jsme šli na méně než polovinu. I v krizi jsme zakázky měli, ale naplněnost ne. Teď náš jednatel usilovně vyjednává a má přísliby, že by se výroba, která tu byla, ale teď je v Lammersdorfu, měla opět vrátit do Boskovic, což je velice pozitivní.

**Nabízí se otázka, jak vidíte budoucnost boskovického Junkeru?**

Hodilo by se říct růžově, ale v logu máme modrou. Brzy budeme slavit dvacet let, očekávám, že dojde ke koupi hal, které máme pronajaté, chceme tady rozšířit výrobu a zaměstnat víc lidí s tím, jak sílí myšlenka zmíněného návratu výroby z Německa.

**To znamená, že už lze opět mluvit i o investicích do budoucna?**

Určitě, na hale budeme zřizovat lakovací box, plánujeme investici do speciálního kontejneru na barvy, který bude vyhřívaný a s klimatizací, aby se zajistila konstantní teplota, teď se investovalo na brusírně, kde se připravují odlitky pro naši matku do obráběcího zařízení, takže ano – investujeme.

**A v současné době?**

V současné době máme dostatek výroby a jsme rádi. Proto tady vzniklo i oddělení prodeje, které jednak zastupuje naši matku – prezentuje značku na českém a slovenském trhu, na druhou stranu se snaží získat zakázky čistě pro Boskovice a nemusí to souviset přímo s portfoliem výroby v Lammersdorfu.

**Rozšířit výrobu, zvýšit počet zaměstnanců… Dostali jsme se k lidem, jak se vám daří shánět nové pracovní síly?**

To je složité téma. Když se navyšují stavy například do elektrovýroby a do mechanické výroby, dá se inzerát a personální oddělení začne sbírat životopisy potencionálních uchazečů. Podle nich si vybereme z přihlášených třeba dvacet lidí, kteří se zdají být vhodnými kandidáty a pozveme je na osobní pohovor. Z nich projde pět, v dané situaci chceme přijmout pouze tři. Tři z nich tedy vezmeme, ve zkušební době zjistíme, že jeden z nich je s prominutím nepoužitelný pro daný druh práce, že to byl na začátku špatný dojem – ono je velice těžké správně odhadnout člověka během deseti minut. Jeden uteče sám, protože mu tu něco nevyhovuje, třeba organizace pracovní doby nebo zákaz kouření nebo si najde zajímavější práci a zůstane nám jeden. To ukazuje, že lidí je spousta, ale ne každý chce pracovat, jak uvádí při vstupním pohovoru.

**A jak jste se k Junkeru dostal vy osobně?**

V roce 1998 jsem tu hned po škole nastoupil na brigádu. Byl jsem tady jeden měsíc, druhý, třetí, pak se mi prodloužila smlouva. Postupně jsem prošel takřka celým vývojem firmy. Byl jsem v elektrovýrobě, učil jsem se drátovat rozvaděče, dělal jsem elektroinstalace na zařízeních – nejdříve pod dohledem, pak sám – a postupně jsem měl pod sebou jednoho a více montérů. Pracoval jsem i jako šéfmontér, vedoucí externích montáží, obchodní zástupce a poslední pozicí je ředitel obchodu a marketingu. Takový ten klasický vývoj, co by měl být ve firmách, ale myslím, že už bohužel není moc aplikován. Těch pracovních pozic v rámci jedné firmy bylo docela dost, ale mělo to progresi pro moji současnou práci.

### Tři otázky na tělo

**Leží vám na nočním stolku knížka? Co čtete v současné době?**

Teď čtu časopis Forbes. Ale pokud mám připomenout knihu – mým oblíbeným autorem je Charles Henri Bukowski. Je to psáno až vulgárně, ale hodně ze života. Myslím, že mám od něj všechny dostupné knihy. Rád se vracím například k jeho Poštovnímu úřadu, zajímavý je román Ženy nebo Hollywood.

**Je někdo, koho byste chtěl v poslední době pochválit?**

To je těžká otázka… Obecně asi všechny pracující lidi a to nejen v naší firmě.

**A do třetice – oblíbené jídlo?**

To není určitě jen jedno. Souhlasím se rčením, že nejlepší zákusek je řízek. To je taková ta klasika, ale jinak já mám rád hodně ostrá jídla, čínskou kuchyni nebo například sushi.
