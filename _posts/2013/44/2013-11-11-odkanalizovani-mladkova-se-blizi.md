---
title: Projekt odkanalizování Mladkova je na spadnutí
authors: Petra Bílá
category: zpravodajství
tags: Mladkov kanalizace 44-2013
---

Odkanalizování Mladkova zamýšleli Boskovičtí takřka dvě volební období. Jejich plány ale vždy ztroskotaly na penězích. Až letos se dostavil úspěch v podobě přiznané dotace ze Státního fondu životního prostředí. Jediný možný účel získané finanční podpory je budování kanalizace. „Tento dotační titul nepřipouští, abychom při pokládání kanalizace přikládali vodovod, přestože víme o tom, že v Mladkově je několik domácností, které nejsou k vodovodu připojeny,“ připustil starosta Boskovic Jaroslav Dohnálek.

Podle slov starosty půjde o jednu z nejrozsáhlejších vodohospodářských akcí v posledních letech. „Je to investice svazku, město je donátorem. Odhadem půjde o akci za čtyřicet milionů korun. Větší část pokryjí dotace. Město se bude podílet zhruba deseti miliony,“ vypočítal Dohnálek. Do projektu se budou muset zapojit i sami vlastníci nemovitostí v Mladkově. Očekává se, že ze svých peněženek zaplatí vybudování domovních přípojek splaškové kanalizace. „Nedá se specifikovat, jak velká investice to pro jednotlivé vlastníky nemovitostí bude. Je rozdíl, jestli je dům v zahradě a přípojka má délku padesát metrů, nebo mám dům v uliční čáře, kde je délka přípojky tři metry. Cena za metr kanalizace se může pohybovat mezi dvěma a třemi tisíci korunami, pokud se nekope v extrémních hloubkách,“ prozradil starosta.

První listopadové úterý zástupci boskovické radnice společně s představiteli Svazku a Vodárenské akciové společnosti se svým záměrem předstoupili před obyvatele Mladkova. Na setkání, které mělo mít informativní charakter, padaly například dotazy na finanční náročnost vybudování kanalizačních přípojek. „Na kolik mě vyjde přípojka o délce sto metrů. Už si asi začnu vyřizovat půjčku,“ dotazovala se jedna z obyvatelek Mladkova. Další přítomnou zajímalo, zda je možné, aby při budování kanalizace byl do některých domů zaveden právě i vodovod. Lidé se také ptali, jak se například bude počítat stočné těm, kteří nemají odběr pitné vody, protože vodu čerpají ze studny.

Zástupci radnice dokázali téměř všechny emoce uklidnit a hned v několika ohledech lidem nabídli pomocnou ruku. „Chápeme, že občané budou mít s budováním kanalizace spoustu problémů.

Abychom jim ulehčili, rada rozhodla, že město přispěje na zpracování projektových dokumentací jednotlivých domovních přípojek. Při počtu sto dvaceti míst se jedná o náklady dva až tři tisíce korun na jedno přípojné místo. Chceme být také nápomocni vyřizování stavebních povolení,“ sdělila místostarostka Boskovic Jaromíra Vítková.

Starosta Jaroslav Dohnálek dodal, že nikoho nemohou k připojení na kanalizaci nutit. „Je třeba si uvědomit, že kanalizace je luxus. Pokud se při likvidaci odpadu z jímky nebo septiku bude postupovat podle platné legislativy, tak je to nejdražší způsob likvidace splaškových odpadů. Je to dražší než mít kanalizaci a platit stočné,“ sdělil Dohnálek s tím, že jsou ochotni individuálně jednat s jednotlivci, kteří budou mít problém zaplatit kanalizační přípojku. „Naším zájmem je, aby se na kanalizaci připojilo co nejvíce míst. Město ale není banka, nebudou tam pětileté splátky. Jsme ochotni nabídnout, že dojde-li během osmnácti měsíců ke splacení, pomůžeme vybudování přípojky zafinancovat,“ doplnil.

Podle Milana Šeránka z Vodárenské akciové společnosti vyjde lidem nejvýhodněji, když si domovní přípojku nechají udělat přímo od firmy, která bude budovat kanalizaci. „Dodavatelská firma bude mít na místě stroje, zařízení, díky velkým odběrům dostane lepší ceny materiálu. Pokud ale vlastník nemovitosti nebude mít peníze, vyvede se mu odbočující kus, který se na hranici pozemku zazátkuje, a až si sežene prostředky, napojí se na kanalizaci,“ konstatoval Šeránek.
