---
title: Pohádka o velké bolševické revoluci
authors: Petr Meluzín
category: publicistika
tags: 44-2013
---

Minulý čtvrtek si média pro samé povolební handrkování téměř nevšimla jednoho výročí. My starší ještě pamatujeme velkolepé oslavy s projevy tehdy mocných politiků, s vojenskou přehlídkou a lampionovým průvodem. Velká říjnová socialistická revoluce se ta věc jmenovala. Divný název, když uvážíme, že se stala v listopadu a zazněla při ní pouze jediná dělová rána ze slavného křižníku Aurora. Bylo to něco jako startovní výstřel, který zahájil útok několika stovek gardistů na Zimní palác. O dvě ulice dál si lidé ničeho nevšimli, jezdily tramvaje, hrála divadla. Přídomek Velká se zdá být směšně přehnaný. Jenže tato drobná potyčka spustila lavinu, která sice smetla vcelku ohavné samoděržaví, aby je však vzápětí nahradila diktaturou ještě ohavnější. Následná občanská válka stála osm milionů životů, Stalinova hrůzovláda dokonce desítky milionů. Těžko říct, co tu je ke slavení. Přesto i dnes část soudruhů z KSČM vzpomíná s nostalgií a slzou v oku.

Ne, nechci strašit nebezpečím komunismu, toho jsme si užili před každými volbami víc než dost. Bolševici v Rusku nevládnou, věčně živý nabalzamovaný Lenin je už jen pouťovou atrakcí. Na událost označovanou zkratkou VŘSR však není radno zapomenout ze zcela jiného důvodu. Bolševický systém, po nacismu druhý nejobludnější v moderní historii, se zrodil z prohlubující se bídy a z rostoucího sociálního napětí. Chudoba carského Ruska v době 1. světové války je pro nás sice nepředstavitelná, ale o pouhých 15 let později se vynořil temný mág Adolf Hitler sice z hluboké krize, ale za podstatně méně krutých podmínek v jednom z nejkulturnějších států Evropy.

Po téměř čtvrtstoletí zdánlivě se rozvíjející demokracie jsme se „náhle“ probudili v mafiánském kapitalizmu, kde politikové jsou placeni a tedy i řízeni korporacemi. Nejbohatší jednotlivci si dokonce po vzoru mafiánského mediálního magnáta Berlusconiho zakládají vlastní strany a co je nejhorší, ANO, jsou úspěšní. Název strany dalšího spasitele je pozoruhodně blízký názvu řecké neonacistické strany Zlatý úsvit. Klesající životní úroveň, prohlubující se sociální nejistota a znechucení z politiky jsou příčinou toho, že stále více lidí přitahují tóny krysařovy flétny… Spíše než rudé revoluce se bojím té hnědé, s bubny a píšťalami.

„Slavná“ VŘSR je však, stejně jako ostatní revoluce, především stále se opakujícím marným varováním. Jediná revoluce, která může změnit svět, musí nastat v srdci každého člověka. Všichni jsme otráveni jedem sobectví, jeho hladina už dosáhla smrtící úrovně. Ničíme sebe i planetu, ze které opravdu není kam utéct. A v léčbě téhle otravy nám žádný politik-spasitel nepomůže. Je totiž obvykle mnohem nemocnější než my ostatní.
