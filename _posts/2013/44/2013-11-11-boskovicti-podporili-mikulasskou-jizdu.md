---
title: Boskovičtí podpořili mikulášskou jízdu
author: Petra Bílá
category: z regionu
tags: Boskovice železnice 44-2013
---

Jen několik týdnů zbývá do prvního prosincového dne, kdy by na trasu Česká Třebová-Skalice nad Svitavou přes Boskovice a Velké Opatovice měl vyjet zvláštní historický vlak tažený parní lokomotivou. Pořadatelé z Chornického železničního klubu proto shánějí sponzory, jejichž finanční dary pomohou tomu, aby se mohla tradiční mikulášská jízda uskutečnit.

Jeden ve výši deseti tisíc korun poskytne ze svého rozpočtu i město Boskovice. „Tato částka je dvojnásobně tak velká, než jsme obvykle dávali. Je to i z toho důvodu, že jsme se jeden rok do financování akce nezapojili a bylo nám to příznivci mašinek vytýkáno. Takže jsme se snažili být štědřejší. Podle mých informací ale záleží na tom, zda peněžitými dary přispějí i další města na trase historického vlaku. Podle toho se pořadatelé rozhodnou, zda akci vůbec zrealizují,“ prozradil boskovický starosta Jaroslav Dohnálek.