---
title: Orel přivezl z Prahy bronz
authors: Lubomír Slezák
category: sport
tags: Praha šprtec 44-2013
---

Českomoravský pohár ve šprtci se konal první listopadovou neděli v Praze. Klub BHK Orel Boskovice na něj odjel oslaben o Jakuba Davida s Bohumilem Ferugou ve složení Michal Odehnal, Dominik Fiala a Josef a Ondřej Procházkovi.

23 týmů z celé republiky bylo rozlosováno do pěti skupin a do nedělního finále si cestu vybojoval vždy jen nejlepší ze skupiny. Boskovice nejprve porazily E. S. H. Praha 5:1 a poté Stochov-Honice 1:0. V posledním utkání ve skupině pak 4:3 SHL Brno, celek, který v první lize urval třetí místo.

V neděli však přišla první porážka od špičkového klubu WIP Reklama Dobrá Voda, který celý turnaj bez porážky vyhrál. Boskovice si spravily chuť s domácí Prague NHL, kterou zdolaly 6:2, ale v následujícím utkání s brněnským celkem BHC Dragons Modřice podlehly jasně 2:5.

V posledním zápase s Table Bohunice sice přišla nešťastná porážka 2:4, ale díky vyššímu počtu vyhraných utkání (všechny 3 týmy po 2 uhraných bodech) patří boskovickému celku bronz. 

Po neúspěších v první i druhé lize dokázal BHK Orel Boskovice i v oslabené sestavě vybojovat vynikající třetí místo.