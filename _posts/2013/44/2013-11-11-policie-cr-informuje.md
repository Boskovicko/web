---
title: Policie ČR informuje
author: Petr Meluzín
category: informace
tags:
- okres Blansko
- 44-2013
---

### Doubravice nad Svitavou
Ke smrtelné nehodě došlo v pondělí 4. listopadu krátce po půl dvanácté na železniční trati Brno-Česká Třebová nedaleko Doubravice nad Svitavou. Šestačtyřicetiletá žena vstoupila do kolejiště v době, kdy tudy projížděl vlak. Utrpěla zranění, kterým na místě podlehla. Další okolnosti úmrtí šetří policie. 

### Boskovice
Majitel místní firmy je podezřelý ze spáchání trestného činu podvodu. Od června do září letošního roku několika lidem slíbil montáže plastových oken, vybral zálohy, ale ani nedodržel termíny montáže, ani jim nevrátil peníze a kontaktu s klienty se vyhýbá. Svým jednáním způsobil škodu za víc než 150 tisíc korun. 

### Vísky
Dosud neznámý pachatel odcizil v noci na středu 6. listopadu osobní automobil Volkswagen Golf stojící na parkovišti u hřbitova v obci Vísky. Po vozidle v barvě modré metalízy s registrační značkou 8B94811 policie pátrá. Jakoukoliv informaci o vozidle mohou občané sdělit na bezplatnou linku Policie ČR 158.