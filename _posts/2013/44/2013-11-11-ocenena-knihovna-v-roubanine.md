---
title: Knihovna v Roubanině získala ocenění
authors: Zdeňka Mifková
category: napsali nám
tags: Roubanina knihovna 44-2013
---

Dne 24. října se konala v Moravské zemské knihovně v Brně knihovnická slavnost – Slavnostní setkání knihoven obcí Jihomoravského kraje, na kterém byly oceněny nejlépe pracující obecní knihovny. Jednou z nich byla také knihovna z našeho regionu, a to Místní knihovna v Roubanině, kde je knihovnicí paní Marie Trčková.

Na ocenění byla knihovna nominována regionálním oddělením Městské knihovny v Boskovicích za soustavnou práci s dětskými čtenáři, vedení čtenářského kroužku a bezproblémovou automatizaci knihovny v programu Clavius Reks.

Díky obecnímu úřadu je knihovna také vybavena novým nábytkem, má i vlastní webové stránky, o které se paní knihovnice příkladně stará.

Paní knihovnice obdržela pamětní list, dárkové předměty a finanční ocenění. Ocenění knihovny je důkazem, že i v tak malé obci, jako je Roubanina (138 obyvatel), má knihovna svůj velký význam. Gratulujeme!