---
title: TEATRUM uvede hru Romana Krejčíře
author: Tomáš Trumpeš
category: kultura
tags:
- Velké Opatovice
- divadlo
- 44-2013
---

Premiéra autorské hry Kdopak to zvoní? z pera člena souboru Romana Krejčíře v podání velkoopatovického divadelního spolku TEATRUM se uskuteční v sobotu 23. listopadu v 19 hodin na malé scéně stálého kina ve Velkých Opatovicích. První repríza se koná v neděli 24. listopadu v 17 hodin.

„Divadelní hra Kdopak to zvoní? je komedie ze současnosti o propletených vztazích nejen manželského čtyřúhelníku, ve kterých hraje svoji roli láska, žárlivost a také oxitocin,“ popsal autor hry Roman Krejčíř. Tomu uvádí TEATRUM již druhou hru, před dvěma lety připravil soubor inscenaci jeho textu Za sušenou vodou. Tehdy autor pracoval v tandemu s režisérem Petrem Prosserem, tentokrát se i režie ujal sám. „K divadlu a psaní jsem se poprvé dostal jako postava spisovatele Alfose Bengta v Divadelní komedii, do které mě obsadil před čtyřmi roky Pavel Petrželka. Před dvěma roky jsme si autorské divadlo vyzkoušeli s Petrem Prosserem a myslím, že jsme se neměli za co stydět. Z mého pohledu se režírovat vlastní scénář dá, hlavně díky tomu, že se mi podařilo obsadit postavy talentovanými herci, kteří své role dobře pochopili. Také musím poděkovat zkušenému Pavlovi Petrželkovi za odborné poradenství v režii,“ uvedl Roman Krejčíř.

U většiny z jedenácti protagonistů nové inscenace se podle něj jedná o divadelní debut. Další plány s představením zatím autor a režisér v jedné osobě nechtěl předjímat, o dalších reprízách či účasti na festivalech prý napoví až první uvedení hry. „Ze zkoušek je cítit chuť a nadšení a to je důležitý předpoklad, aby se představení podařilo. Velký podíl na něm má Ondra Mahdal, který složil hudbu k osmi písním, které v komedii také zazní,“ doplnil Roman Krejčíř.