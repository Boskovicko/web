---
title: Zámecký skleník bude po celou sezónu hostit jazz & blues
author: Tomáš Trumpeš
category: kultura
tags: Boskovice koncerty 44-2013
---

Zbrusu nový cyklus koncertů zaměřených na jazz & blues připravila pro letošní sezónu boskovická Kulturní zařízení pod kuratelou dramaturga Ivo Legnera. Cyklus již zahájil koncert boskovické rodačky, jazzové zpěvačky Gabriely Kolčavové. Během sezóny bude následovat ještě dalších pět koncertů.

„V zámeckém skleníku se tak představí celá řada vynikajících českých i zahraničních muzikantů. Letošní dramaturgický záměr by měl prověřit, o jaké jazzové a bluesové koncerty bude největší zájem. Obě žánrové škatulky totiž pod sebou skrývají velkou škálu variací těchto dvou hudebních žánrů. Zámecký skleník se při koncertech cyklu přemění v jazzový klub. Návštěvníky čeká stolová úprava s obsluhou, na každý koncert bude připravena vybraná akce: na koncertu Gabriely Kolčavové to byla ochutnávka moravských vín, na následujícím Hoochie Coochie Bandu čeká návštěvníky plzeňské čepované,“ popsal dramaturg KZMB Ivo Legner.

Druhý koncert z cyklu nazvaného jazz-blues-boskovice se koná ve čtvrtek 28. listopadu a vystoupí na něm vyznavači dřevního rhytm and blues, brněnská skupina Hoochie Coochie Band. Kapela hrající v sestavě Jan Švihálek – kytara, zpěv, Jakub Štěpanik– harmonika, Pavel Všianský – basa a Dan Černý – bicí působí již od roku 1995 a hraje jak vlastní písničky frontmana Jana Švihálka, tak i převzaté skladby Jimmyho Reeda a podobně. Hoochie Coochie Band se několikrát zúčastnil festivalu Blues Alive, bluesového festivalu v Drážďanech, Blues v lese a Noc Bluesowa v Polsku. Boskovičtí posluchači ho mohou znát z jednoho z bluesových večerů festivalu Boskovice.

Další koncerty z nového cyklu jazz-blues-boskovice budou následovat v příštím kalendářním roce. Nejprve to budou 22. ledna swingoví Doris & The Swingin’ Bastards, vracející posluchače do dob, kdy jazz byl ještě mladý. „Sestava nasazuje hned od začátku pekelné tempo a vydechne až na samotném konci. Sesterská dvojice Doris a Sophie Lamošovy působí jako neřízená střela a díky bravurním dvojhlasům a energickému výstupu se špetkou teatrálnosti uspěla i u diváků druhého semifinálového večera vyhledávací soutěže Czech Jazz Contest,“ popsal Ivo Legner.

Únorový koncert obstará netradiční hudební uskupení Lesní zvěř, které propojuje živý drum’n’bass s nu-jazzem a psychedelií. Koncert proběhne v pátek 21. února. Dále naváže 26. března australsko-britský blues-rock zeppelinovského střihu Gwyn Ashton Trio a v dubnu cyklus zakončí autentické blues z Chicaga ReneTrossman Blues Trio.
