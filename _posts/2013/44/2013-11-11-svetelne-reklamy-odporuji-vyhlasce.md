---
title: Světelné reklamy v boskovické památkové zóně odporují vyhlášce
author: M. Krajíčková
category: z regionu
tags:
- Boskovice
- památková zóna
- 44-2013
---

Památková zóna a reklama – téma, které se opakovaně vrací na jednání boskovické památkové komise. Pravidla v současné době stanovuje obecně závazná vyhláška regulačního plánu z roku 2006, ale realita jí zatím neodpovídá.

„Přípustné je kvalitně řemeslně či umělecky provedené označení provozovny respektující charakter fasády daného objektu. Nepřípustné jsou plošné reklamy, větší neonové nebo plně podsvětlené poutače,“ stojí v desátém článku vyhlášky. Jenže skutečnost je jiná už proto, že mnoho reklam bylo instalováno před tímto rokem, kdy ještě platilo jiné znění vyhlášky. „V památkové zóně je reklama zakázaná, přitom tam je, a to velmi chaotická. Zónu bych proto rozdělil do dvou částí – historickou část židovské čtvrti a ostatní. V Židech bych ji vůbec netoleroval a naopak na Masarykově náměstí za určitých podmínek připustil. Jednou z podmínek může být, že světelnou reklamu budou moci užívat jen provozovny, které fungují po setmění, tedy potraviny, hotely, restaurace nebo banky. Decentní světelná reklama je lepší než změť velkého množství reklam na plastových cedulích a  výlohách,“ je přesvědčen Miloš Pachl, jeden ze členů památkové komise.

Přistoupit k rozdělení města na zóny nepovažuje však za vhodné předsedkyně památkové komise a boskovická místostarostka Jaromíra Vítková. „Regulační plán řeší městskou památkovou zónu jako celek, nikoliv jako části. Město by muselo se souhlasem zastupitelstva požádat o změnu regulačního plánu, a to je proces probíhající u dotčených orgánů a správců okolo dvou roků, s nejistým výsledkem a město musí tuto změnu zaplatit. Uvést nevyhovující reklamu do pořádku, jak by si památková komise představovala, nebude na základě občanského zákoníku jednoduché. Stále proto hledáme ve spolupráci s orgánem památkové péče a Národním památkových ústavem optimální řešení. Hodláme jednat i o reklamách individuálně s vlastníky objektů a najít společný postup,“ uvedla Vítková.

Vzhledem ke skutečnosti, že názory komise na přípustnost reklamy nejsou jednotné, nepředložila ještě téma k posouzení radě města.
