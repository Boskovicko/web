---
title: Koncert k výročí příchodu sv. Cyrila a Metoděje na Moravu
authors:
    - Marie Kosatíková
    - Marie Stejskalová
category: napsali nám
tags: Boskovice koncerty 44-2013
---

Dne 24. října se v kostele sv. Jakuba st. v Boskovicích uskutečnil slavnostní koncert. Tradiční oslavy cyrilometodějského jubilea probíhají každoročně. Rok 2013 je však výjimečný, protože je rokem 1150 let od jejich příchodu na Moravu.

Ve zcela zaplněném chrámu zazněly zpěvy v podání Smíšeného chrámového sboru Boskovice a Svatojánského chrámového sboru ze Svitávky. V jejich podání si přítomní vyslechli části Sanctus a Agnus korunovační mše Missa č. 14 C-dur Wolfganga Amadea Mozarta. Sólový part přednesla sopranistka Jana Chocholatá. Na varhany doprovázel Miroslav Maňoušek a dirigentské taktovky se ujal Jiří Pohl.

V druhé části koncertu zazněly skladby v podání studentského pěveckého sboru Stojanova gymnázia z Velehradu. Tento sbor dirigoval Filip Macek. Zazněly skladby sv. Jana Zlatoústého, Dmitrije Stěpanoviče Bortňanského, Johana Sebastina Bacha, Františka Macka, Jiřího Ruska a dalších.

Oba vystupující sbory podaly vynikající výkony, které přítomní odměnili dlouhotrvajícím potleskem. Koncert byl mimořádným kulturním zážitkem a současně důstojným vyvrcholením letošních cyrilometodějských oslav v našem městě.

V rámci návštěvy Boskovic studenty Stojanova gymnázia společně s pedagogy v budově městské úřadu přijala místostarostka města Jaromíra Vítková. Studenti se seznámili s historií našeho města, památkami, navštívili židovskou čtvrť.
