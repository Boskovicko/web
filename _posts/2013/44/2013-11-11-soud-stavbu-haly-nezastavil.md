---
title: Soud stavbu haly nezastavil
author: Tomáš Trumpeš
category: zprávy
tags:
- Boskovice
- sportovní hala
- 44-2013
---

Stavba boskovické sportovní haly na Slovákově ulici může pokračovat. Rozhodl o tom soud, který nevyhověl žádosti občanů bydlících v okolí. Ti podali žádost o vydání takzvaného předběžného opatření, které by městu zapovědělo ve stavbě pokračovat. „Dostali jsme informaci, že soud rozhodl předběžné opatření nevydat, takže se může dál stavět,“ potvrdil tiskový mluvčí boskovické radnice Jaroslav Parma.

Občané založili občanské sdružení Obzor a hodlají napadnout stavbu ještě žalobou. Ta však sama o sobě výstavbu nezastaví, nemá odkladný účinek a stavba haly může proto pokračovat bez přerušení. Může se dokonce stát, že o žalobě bude rozhodnuto až v době, kdy bude hala kompletně hotová. Podle plánu by měla být dostavěna přibližně v prosinci příštího roku.
