---
title: Divadlo KočéBR uvede hru podle vyprávění Věry Škápíkové
author: Tomáš Trumpeš
category: kultura
tags: Blansko divadlo 44-2013
---

Brněnské divadlo KočéBR uvede v pondělí 18. listopadu v 19.30 v blanenském dělnickém domě premiéru inscenace Studynka róbená aneb Veletucet osudů lidí z Blanenska a okolí dle vyprávění Věry Škápíkové a jejích potomků. „Nějak bylo, nějak bude. Auto vás může srazit kdykoliv. Užít si to. Navzdory. Divadelní ztvárnění osudu jedné neobyčejné rodiny z Letovicka. Příběhy tohoto regionu z uplynulých sta a více let nazírané pohledem ženy, jejímž osudem bylo zemřít při srážce se sanitkou,“ popsali inscenaci její tvůrci.

Součástí inscenace budou i živě zpívané malohanácké lidové písně, které Věra Škápíková v průběhu svého života sesbírala do sborníku Studynka róbená. Reprízy by se pak měly konat také v dalších obcích na Boskovicku, se kterými byla Věra Škápíková spojena, a to ve Vranové, v Letovicích, ve Vanovicích a v Boskovicích.