---
title: Svitávka chystá otevření naučné stezky
author: Jana Strecková a Šárka Bartoňková
category: napsali nám
tags: Svitávka 44-2013
---

Mateřskému centru Ferda se podařilo uspět se svojí žádostí o dotaci na vybudování Naučné stezky z dotačního programu Jihomoravského kraje. Stezka by měla být první vlaštovkou, která rozšíří povědomí místních občanů o svém bydlišti a návštěvníkům nabídne informace nejen ze současnosti, ale i minulosti městyse. Nebude se již stávat, aby turisté či cyklisté míjeli takové skvosty, jako je Velká a Malá Löw-Beerova vila a kopec Hradisko, patřící mezi významné archeologické lokality.

Vzniku stezky předcházelo doporučení vedení městyse, vést ji na kopec Hradisko. Městys nechal vykácet a odvézt stromy z vrcholu kopce a my z centra jsme si udělali brigádu na odstranění náletových křovin. Téma stezky se potom nabídlo samo: Svitávka v průběhu věků.

První panel bude na náměstí Svobody s názvem Současnost. Bude nejen začátkem trasy, ale zároveň orientačním plánkem městyse. Druhý panel bude tématicky spjat s příběhem židovské rodiny Löw-Beerů, významnými podnikateli v textilním průmyslu. Na třetím panelu s názvem Středověk najdou turisté zmínku o vzniku městyse i o hradu, který stával na Hradisku. Posledním panelem s názvem Pravěk stezka končí, a to v místě, kde již před 290 miliony let kypěl život, na kopci Hradisko. Zde se poutníkům otevírá po prudším výstupu nádherný výhled do krajiny.

Rádi vás tímto zveme na slavnostní otevření v sobotu 16. listopadu ve 14 hodin.