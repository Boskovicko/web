---
title: Referendum není závazné, o hale rozhodnou zastupitelé
authors: Tomáš Trumpeš
category: zpravodajství
tags:
- Boskovice
- referendum
- sportovní hala
- 37-2013
---

První boskovické referendum nerozhodlo o stavbě sportovní haly na Slovákově ulici. Vzhledem k tomu, že k volebním urnám nepřišel dostatečný počet voličů, není rozhodnutí referenda pro městské zastupitele závazné. A to přesto, že mezi hlasujícími byla převaha odpůrců haly poměrně jednoznačná – na každého příznivce haly připadli hned dva její odpůrci.

„K platnosti rozhodnutí v místním referendu je třeba účasti alespoň 35 procent oprávněných osob zapsaných v seznamech oprávněných osob. Počet oprávněných osob, kterým byly vydány hlasovací lístky a úřední obálky, byl 2.088 z celkového počtu 9.362 oprávněných osob zapsaných ve výpisech ze seznamu oprávněných osob, což je 22,3 procenta. Místní referendum je neplatné,“ konstatovala vedoucí odboru vnitřních věcí boskovického městského úřadu Iva Močičková.

Přesná statistika místního referenda zní: celkem 2.088 voličů odevzdalo platné hlasovací lístky, 1.386 voličů odpovědělo ANO, 669 odpovědělo NE a 27 voličů se zdrželo hlasování. Zajímavé je, že potřebný limit 35 procent nepřesáhla ani účast ve volebním okrsku č. 2, kam spadá ulice Bílkova, i když o něco vyšší byla - hlasovalo tam 30 procent voličů.

„Překvapilo mě, že i když k volbám tady běžně chodí 3,5 až 4 tisíce lidí, tak teď přišla polovina. Počítal jsem, že aktivní voliči přijdou všichni. Ale z těch, co přišli, jsou dvě třetiny proti hale, a to by měl být pro zastupitele nějaký signál, i když zákon je samozřejmě zákon a referendum platné není. Myslím, že těch skoro patnáct set lidí, co bylo proti hale, se bude hodně zlobit.

Ale co se dá dělat, jak to dopadlo, tak to dopadlo. Když šlo o les, lidé byli rádi, že jsme jim pomohli, že za ně někdo bojoval, a když jsme teď potřebovali pomoct my, tak nás v tom nechali,“ netajil zklamání Vladimír Valtr z přípravného výboru referenda.

„Říkal jsem, že budu respektovat jakýkoliv výsledek referenda, takže respektuji, že lidé nedorazili a teď záleží na zastupitelích. Sám jsem si myslel, že lidí přijde k referendu víc,“ vyjádřil se boskovický starosta Jaroslav Dohnálek.

Další osud haly mají tedy v rukou boskovičtí zastupitelé. Pro ty není rozhodnutí referenda závazné a mohou se tak rozhodovat na základě vlastního uvážení. „Oznámení o výsledku referenda teď musí viset do 5. října na úřední desce. Pokud se během této doby někdo odvolá či vznese námitku, musí do dalších deseti dnů o této stížnosti rozhodnout soud. Pokud ne, tak starosta svolá mimořádné zastupitelstvo a zastupitelé rozhodnou, zda schválí smlouvu s firmou, která vyhrála výběrové řízení na stavbu haly. Zastupitelé mají stále k dispozici obě možnosti, tedy stavbu schválit, nebo neschválit. Pokud smlouvu schválí, může se začít stavět,“ vysvětlil tiskový mluvčí radnice Jaroslav Parma. Zimní měsíce se sice blíží a letos se již pravděpodobně moc práce na stavbě haly udělat nestihne, nicméně i kvůli platnosti stavebního povolení je nutné se stavbou haly v co nejdřívějším termínu alespoň začít.

S větším optimismem než Vladimír Valtr hodnotí výsledek referenda občanský aktivista Tomáš Znamenáček, který založil speciální web referendum-hala.cz a v celé záležitosti se angažoval. „Myslím si, že referendum určitě smysl mělo. Investoval jsem do této kauzy hodně energie a tím pádem mi výsledek není ukradený. Účast 22 procent voličů pro mě tuto energii ospravedlňuje. Sportovní téma je přeci jen trochu okrajové, nepokrývá celou společnost, takže pokládám za úspěch, že oslovilo polovinu aktivních voličů ve městě. Problém vidím v zákoně o referendu. Referendum není ideální, nemyslím si, že by se tak dala řešit každá významnější otázka, je to spíše taková záchranná brzda, ale i jako záchranná brzda je teď nastaveno moc přísně. I tak si myslím, že hlasování jasně řeklo, co si lidé myslí, teď je to na zastupitelích, ale bohužel se obávám, že to pro ně nebude představovat pádný argument. Nejpozitivnější je asi to, že tahle věc ovlivní příští kontakt zastupitelů s voliči a budoucí rozhodování radnice v důležitých otázkách. Možná je to ode mě opět optimismus hraničící s naivitou, ale věřím, že po této zkušenosti bude vedení města při přípravě podobných projektů postupovat otevřeněji, než tomu bylo v případě haly. Pro lidi, kteří v lokalitě bydlí a halu nechtěli, je to ovšem chabá náplast,“ uzavřel své hodnocení Tomáš Znamenáček.