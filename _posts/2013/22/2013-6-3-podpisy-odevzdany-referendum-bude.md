---
title: Dva tisíce podpisů odevzdáno, cesta k referendu se otvírá
authors: Tomáš Trumpeš
category: zpravodajství
tags:
- Boskovice
- sportovní hala
- referendum
- 22-2013
---

Minulé úterý odevzdali na boskovické radnici do rukou místostarostky Jaromíry Vítkové členové přípravného výboru referenda ve věci haly na Slovákově ulici podpisové archy s téměř dvěma tisíci podpisy boskovických voličů. Pokud jsou odevzdané podpisy v pořádku, nemělo by vyhlášení referenda stát nic v cestě, zákonná podmínka o nutném počtu podpisů by tím byla naplněna. Radnice má dva týdny na to, aby podpisové archy přezkoumala, následně může přípravnému výboru vrátit materiál k opravě.

„Nasbírali jsme celkem 2126 popisů, což je takřka neuvěřitelné. Ale sami jsme provedli kontrolu a museli jsme 143 podpisů vyškrtat, takže nám jich zůstalo 1983. A to by mělo stačit,“ uvedl člen přípravného výboru Leopold Němec. Vyřadit museli zmíněné podpisy z toho důvodu, že u nich chyběly potřebné údaje jako datum narození či adresa trvalého bydliště, popřípadě se jednalo o podpisy mimoboskovických odpůrců haly. „Sběr probíhal od konce dubna, tedy asi měsíc,“ doplnil ho kolega Vladimír Valter. Cílem navrhovatelů je stavbu haly na Slovákově ulici zastavit.

Návrh na vyhlášení referenda by mělo projednat nejbližší zastupitelstvo, pokud jsou všechny zákonné náležitosti skutečně splněny, pak zastupitelé musí referendum vyhlásit a oznámit to na úřední desce. Hlasování pak musí proběhnout do 90 dnů. Termín referenda mohli teoreticky navrhnout i zástupci přípravného výboru, podle Leopolda Němce tak však neučinili. „To jsme ponechali v kompetenci zastupitelstva. O termínu rozhodnou oni. Referendum probíhá podobně jako volby, lidé ovšem nedostanou domů obálky, ty budou k dispozici až ve volebních místnostech. A pouze zaškrtnou variantu ano, nebo variantu ne. Je to tedy jednodušší, ale organizačně to probíhá podobně. V Boskovicích chodí k volbám 3500–4000 lidí, takže když přijdou i k referendu, bude to stačit,“ uvedli navrhovatelé referenda. 

Potřebné hlasy pod návrhem a vyhlášení referenda totiž zdaleka neznamená, že bude jeho rozhodnutí platné a závazné. Musejí být naplněny další tři důležité podmínky. Zaprvé je to prostý fakt, že pro jednu z variant musí hlasovat většina zúčastněných. Zadruhé pro něj musí hlasovat nejméně 25 procent všech oprávněných voličů. A konečně zatřetí se hlasování musí zúčastnit alespoň 35 procent všech oprávněných voličů. Pokud vyjdeme z poslední prezidentské volby, bylo v Boskovicích evidováno 9350 voličů. Počet se mohl trochu změnit, ale přibližně k referendu tedy musí přijít nejméně 3273 lidí, aby bylo platné. A alespoň 2338 z nich musí hlasovat pro vítěznou variantu. Naplněny musí být obě podmínky, takže jinými slovy pokud by přišlo 3200 lidí a všichni byli proti hale, rozhodnutí není platné. A pokud by naopak přišlo 4000 tisíce lidí, ale 2000 byly pro a 2000 proti, rozhodnutí rovněž není platné.

„Náklady na uspořádání referenda budou hrubým odhadem činit asi 200–250 tisíc korun. Pokud bude vše v pořádku a červnové zastupitelstvo je schválí, je tam lhůta 90 dnů. Podle mého názoru čím dříve to bude, tím lépe. Aby bylo jasné, co bude dál, jestli stavba může začít, nebo se naopak zastaví. Ale přesný termín říct zatím nedovedu,“ uvedla k referendu místostarostka Jaromíra Vítková.