---
title: Mnozí prožijí Vánoce odloučeni od rodin, ne však sami
author: Petra Bílá
category: publicistika
tags: Boskovicko Vánoce 49-2013
---

Vánoční svátky většina lidí vnímá jako dobu, kterou chce strávit spolu se svou rodinou a blízkými. Na rozbalování dárků, vánoční menu, zdobení stromku ale hlavně otevřenou náruč a milou náladu se mohou těšit i ti, kteří nemohou být na Vánoce v kruhu rodinném. Ať už jsou to pacienti v nemocnicích, senioři v pobytových zařízeních nebo děti v dětských domovech.

„Tady u nás v domově zůstává polovina dětí, těch, kteří nemají kam jít. Druhá polovina dětí odjíždí k rodičům, prarodičům nebo známým. Snažíme se Vánoce připravit tak, aby je prožili tradičním způsobem. Štědrý den vypadá tak, že děti si spolu s vychovatelkami připraví rybu nebo filé s bramborovým salátem. Na stole je cukroví, které upekly vychovatelky.

Po obědě chodíme na procházku do lesa a děti se těší na večer, kdy si rozbalí dárky,“ sdělil ředitel Dětského domova v Hodoníně u Kunštátu Bohumír Verner. Toho prý velice těší, že se jim letos podaří splnit dětem jejich přání. „Zapojili jsme se totiž do akce Strom splněných přání a díky tomu jsme dětem zajistili velmi hezké dárky,“ dodal Verner.

V Nemocnici Milosrdných bratří v Letovicích vánoční náladu prožívají od začátku měsíce. „Měli jsme adventní koncert i mikulášskou nadílku. Na odděleních jsou vánoční stromečky a adventní věnce. Na Štědrý den připravíme sváteční večeři, pacienti se budou moci zúčastnit půlnoční mše,“ prozradila ředitelka nemocnice Drahomíra Královcová. Dodala, že snahou pracovníků nemocnice je přispět k tomu, aby o svátcích lidé byli se svými blízkými. „Připravujeme propustky nebo alespoň návštěvy těch pacientů, kteří tady budou muset zůstat. Takových je bohužel většina. Vánoce jsou ale radostné svátky, a tak věřím, že když se všichni budeme snažit být milí a usměvaví, tak nikdo z pacientů nebude smutnit z toho, že nemůže být o svátcích v kruhu rodiny,“ vysvětlila ředitelka Královcová.

Klienti šebetovských sociálních služeb v předvánočním čase pečou cukroví, připravují vánoční výzdobu. Sociální pracovníci klientům pořizují vánoční dárky. „Štědrý den probíhá v tradičním duchu. Po obědě spolu s vedoucími pracovníky obcházíme oddělení, kde vždy chvíli spolu s klienty posedíme a povídáme si s nimi. Panuje tady velice poklidná atmosféra, hrají koledy, na stole je cukroví a takové setkání je vždy velmi příjemné,“ popsala ředitelka organizace Zdeňka Vašíčková.

Režim Nemocnice Boskovice se v čase vánočním příliš neliší od běžných dnů, pouze co se týká návštěvních hodin, je personál k pacientům benevolentnější. „Naši klienti, pokud to umožňuje jejich zdravotní stav, mají možnost vidět se svými blízkými i mimo stanovené návštěvní hodiny. Jinak vše musí být zajištěno tak, aby byla poskytována maximální možná lékařská a ošetřovatelská péče. I v naší nemocnici ale panuje vánoční atmosféra se vším, co k tomu patří. Nebudou chybět dárky, vánoční výzdoba, ani smažený kapr s bramborovým salátem upravený podle dietního režimu jednotlivých pacientů,“ popsal ředitel Nemocnice Boskovice Dan Navrátil. Podle něj trochu specificky Vánoce prožívají pacienti na dětském oddělení. „Děti se těší na Ježíška a na dárky. Snahou lékařů našeho dětského oddělení je, aby co nejvíce našich malých i větších pacientů, pokud to umožní jejich zdravotní stav, bylo propuštěno do domácího ošetřování. Samozřejmě, někdy to není možné a dítě musí zůstat po dobu Vánoc hospitalizováno. V takovém případě je samozřejmostí přítomnost rodičů bez omezení,“ dodal Navrátil.
