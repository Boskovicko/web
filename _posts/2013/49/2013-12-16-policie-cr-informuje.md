---
title: Policie ČR informuje
author: Petr Meluzín
excerpt: Pravidelný přehled černé kroniky.
category: informace
tags:
- okres Blansko
- 49-2013
---

### Letovice

Dvaačtyřicetiletý řidič osobního vozidla vyjel v pondělí 9. prosince kolem půl deváté večer z Letovic směrem do Zábludova. Nezvládl však řízení a narazil do svodidel, ve kterých zůstalo auto zaklíněno. Přivolaní policisté zjistili, že je muž pod vlivem alkoholu, v dechu měl 2,23 promile. Kromě toho neměl potvrzení o pojištění odpovědnosti vozidel ani  osvědčení o registraci vozidla. Při nehodě nebyl nikdo zraněn, na vozidle však vznikla škoda za 28 tisíc korun. Řidiči byl na místě zadržen řidičský průkaz a je nyní podezřelý ze spáchání trestného činu ohrožení pod vlivem návykové látky. 

### Boskovice

Z parkoviště u jednoho z boskovických supermarketů bylo v době od večera do tří hodin ráno do středy 11. prosince odcizeno osobní auto značky Škoda Octavia stříbrné barvy. Dosud neznámý pachatel tak způsobil škodu za asi 80 tisíc korun. V ranních hodinách pak zjistila majitelka jiného osobního auta Škoda Octavia, že také jí se někdo pokusil ukrást vozidlo z parkoviště u bytového domu v Boskovicích. Pachatel poškodil spínací skříňku zapalování, způsobil tak škodu za 4 tisíce korun. 

### Svitávka

V pondělí 9. prosince  krátce před jedenáctou hodinou dopoledne havaroval ve Svitávce kamion. Při nehodě narazil do plynoměru, z něhož začal unikat plyn. Na místo proto museli kromě policie přijet také hasiči. Velké nebezpečí však nehrozilo, protože plyn se v otevřeném prostoru rozředil. Kamion zůstal po nehodě pojízdný, takže mohl odjet do odstavného pruhu. 

### Blansko

Tělo mrtvého muže našli ve středu 11. prosince v ranních hodinách pracovníci jeskyní na dně propasti Macocha. Přivolaní policisté na místě zjistili, že mrtvým je jednačtyřicetiletý muž. Další okolnosti úmrtí jsou dále šetřeny. 

### Vážany

Nebezpečné předjíždění bylo ve čtvrtek 12. prosince kolem osmé hodiny ranní  příčinou nehody u Vážan. Čtyřiatřicetiletý řidič Renaultu jedoucí od Boskovic začal na rovném úseku silnice s horizontem  předjíždět traktor, přestože v protisměru v tu chvíli jel Fiat. Řidič Renaultu sice traktor předjel, ale pětatřicetiletý řidič Fiatu strhl řízení, sjel do příkopu a následně narazil do stromu. Při havárii utrpěl lehké zranění, na jeho vozidle vznikla škoda asi za 15 tisíc korun. Dechová zkouška u obou řidičů byla negativní.

### Lysice

Bývalý zemědělský objekt se stal za poslední měsíc hned třikrát terčem zlodějů. Odcizením věcí a poškozením objektu vznikla celková škoda za víc než 120 tisíc korun. Policejní vyšetřování odhalilo hned dvě skupiny pachatelů ve věku od osmnácti do třiadvaceti let.