---
title: Jaká událost byla pro vás v regionu v roce 2013 nejvýznamnější?
author: redakce
category: z regionu
excerpt: Podobně jako loni jsme se i letos zeptali několika osobností, o kterých jsme v průběhu roku psali, jaká regionální událost pro ně byla v roce 2013 nejvýznamnější.
tags:
- anketa
- vánoční příloha
- 49-2013
---

### Zdeněk Peša, starosta v Olešnici

Pokud se ohlédnu za uplynulým rokem, jen stěží bych v řadě různých událostí hledal tu nejvýznamnější. Byl to z mého pohledu rok práce v reálném světě, nikoliv rok života ve virtuální realitě palcových titulků novin. Velký svět máme díky sdělovacím prostředkům na dosah, často i s patřičně naservírovaným pohledem, jak se na něj dívat. Často nám z paměti mizí každodenní události, které bereme jako samozřejmost, přestože za nimi stojí kus práce, nasazení, skutečného života. Proto bych byl rád, kdybychom vše, co se nám podaří, vše za čím stojí práce, považovali za důležité.

No a abych přece jenom jednu „osobní“ událost pojmenoval, pak by to byly volby do Poslanecké sněmovny Parlamentu ČR. Pro mne znamenaly další zkušenost kandidáta, podporujícího nějaký program, myšlenku. Byla to i zkušenost kandidáta, který se obrátil na voliče v regionu s výzvou k podpoře preferenčním hlasem. Výsledek překonal všechna očekávání a je pro mne zavazující. Ukazuje, že pro mnoho lidí jsem stále člověk, který je ještě může oslovit, a to i přesto, že volání po nových tvářích bylo tak silné. Takže díky všem, a buďme v novém roce optimističtí.

### Jindřiška Brožová, starostka ve Valchově

Já za sebe bych uvedla sportovní události v regionu. Nejvíce Boskovické běhy a hlavně seriál cyklozávodů Pohár Drahanské vrchoviny. Jsou to velmi významné akce na dobré úrovni, podporují, mimo jiné, mládež, sport, volný čas, setkání lidí, kteří by se za jiných okolností vůbec nepotkali. My sami, ve Valchově, pořádáme troje závody zařazené v PDV i v BPHK. Jistě je mnoho jiných, snad i významnějších akcí v regionu, ale mne jako první napadly tyto události.

### Miloš Randula, ředitel ZŠ v Letovicích

Jako občan Svitávky považuji za zcela zásadní událost roku 2013 dokončení výstavby kanalizace. Touto investicí se Svitávka dostává do vyšší kategorie občanské vybavenosti a tím se zásadně navyšují i možnosti jejího dalšího rozvoje. Když zhruba před osmi roky jsme se na Radě rozhodovali o možnostech a prioritách, přinesl jsem asi třicet lístečků, na kterých byly napsány jednotlivé záměry rozvoje. Na poznámku, zda snad budeme losovat, jsem nereagoval, ale tyto lístečky jsme začali skládat podle důležitosti, časové i věcné návaznosti, aby nám z toho vyšla pyramida, na jejímž vrcholu stála výstavba kanalizace, jako podmínka nutná pro realizaci většiny ostatních věcí. Kromě dnes příjemného pocitu realizované akce mi zůstalo vědomí nezbytnosti rozlišovat věci zásadní a důležité od věcí nepodstatných a malicherných.

Do Nového roku bych si přál, aby se nám všem mnohem více dařilo rozlišovat věci zásadní od prkotin, navzájem si je neplést, abychom nedopadli jako ti při stavbě věže babylónské. 

### Pavel Freitinger, evangelický farář ve Vanovicích

Jednoznačně rekonstrukce našeho evangelického kostela ve Vanovicích (alespoň z hlediska finanční náročnosti celé akce a množství času, který celému projektu věnovalo mnoho lidí). Ale také skutečnost, že můžeme žít (a to nejen v našem regionu) v míru a klidu, bez přírodních katastrof, válek a podobných hrůz.

### Jaromíra Vítková, místostarostka v Boskovicích

Rok 2013 je rokem 1150. výročí příchodu sv. Cyrila a Metoděje na území Velké Moravy. Výročí si připomínali ve farnostech věřící, ale k oslavám se připojily i samosprávy mnoha obcí našeho regionu, občanská sdružení i školy. Jako krajská zastupitelka jsem měla možnost se těchto akcí zúčastnit a vnímala jsem, že setkání v malých obcích – Ludíkově, Chrudichromech, soutěže ve farnostech i školách, besedy a semináře byly účastníky vždy prožívány jako výjimečná událost. Vyvrcholením pro mě bylo vystoupení studentů Stojanova gymnázia v kostele sv. Jakuba v Boskovicích.

### Luděk Řehoř, podnikatel

Moje maličkost bere jako nej událost v roce 2013 v Boskovicích poznání, že lidé začínají dávat své pocity a myšlenky veřejně najevo a začínají se osobně přidávat ke společné práci nás všech nad naší budoucností ve městě. Nestačí čekat na to, až jak se v televizi dozvíme = jak to bude, ale je třeba se zajímat aktivně o dění právě v místě bydliště a tam se přidat, zapojit, diskutovat, přicházet s náměty a společně přemýšlet o tom, co zde uděláme a co zde a jak chceme změnit.

### Jitka Hurábová, podnikatelka

Život v našem regionu je pro mě velmi příjemný, je spoustu akcí, které se opakují každý rok a jsou zpestřením pro občany našeho města, ať už festival, husí slavnosti, vánoční trhy… Tento rok jsem nezaznamenala nějakou výraznou událost, možná je to i pracovním vytížením…

### Tomáš Znamenáček, programátor a občanský aktivista

Největší událostí letošního roku pro mě bylo přesazování mého malého jilmu a následné obavy z toho, že zajde. V regionu tohle životní drama ale bůhvíproč prošumělo, takže musím sáhnout na druhé místo, kde je referendum o sportovní hale. Ani ne tolik kvůli konkrétnímu rozhodnutí stavět/nestavět, jako spíš kvůli celkové debatě o tom, jak by mělo město s občany komunikovat, jak bychom měli spolupracovat na přípravě nových veřejných staveb, jaké hodnoty jsou pro nás důležité a jak bychom chtěli, aby Boskovice vypadaly a fungovaly.

### Marie Zouharová, členka rady města v Boskovicích 
Abych byla upřímná, vše mi splývá a těžko vytipovávám, která byla nejvýznamnější. A tak zmíním tu z poslední doby a to byl koncert studentů Stojanova gymnázia z Velehradu.

### Vladimír Stejskal, starosta v Letovicích

Já, letovický patriot, za událost v roce 2013 v regionu považuji závody Dračích lodí na Křetínské přehradě, jelikož se podařilo zajistit dobré sportovní zázemí pro 53 týmů, tj. pro 1113 aktivních závodníků, a poprvé i s mezinárodní účastí z Wroclavi. Chtěl bych touto cestou poděkovat všem organizátorům a sponzorům a popřát pohodové Vánoce a hodně elánu na zajištění dalších závodů v roce 2014, o kterých už je známo, že opět budou s mezinárodní účastí.