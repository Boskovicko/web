---
title: Vánoční polévka podevatenácté
authors: Rudolf Burgr
category: publicistika
tags:
- Boskovice
- Vánoce
- charita
- vánoční příloha
- 49-2013
---

Už podevatenácté za sebou přivezou na Štědrý den na boskovické náměstí majitelé zdejší restaurace Makkabi auto plné várnic, aby zde hodinu před polednem mohli opět rozdávat svoji Polévku pro chudé i bohaté. Ani letos tak nebude narušena tradice, budovaná už od roku 1995 včetně. Letos se akce koná opět na Štědrý den pod vánočním stromem na Masarykově náměstí v Boskovicích, a to v době od 11 do 12 hodin.

Dobročinná akce, jejíž výtěžek jako vždy poputuje na místní charitativní a humanitární účely, si za ty roky našla stabilní okruh příznivců. V posledních letech jich vždy přišlo víc než tisíc, mezi nimi i takoví, kteří dosud nevynechali jediný ročník. Stabilní jsou i příspěvky zúčastněných – čtyři poslední roky vynesly pokaždé více než 60 tisíc korun. Neutuchající přízeň a štědrost lidí tak loni dopomohla tomu, že u příležitosti „plnoletosti“ akce padla hranice půl milionu dosud vybraných korun.

„Polévku pro chudé i bohaté“ vymysleli v roce 1995 právě majitelé tehdy nově otevřené restaurace Makkabi v Boskovicích. Do vínku své firmy si totiž vetkli nejen poskytování pohostinských služeb, ale i obohacení a podporu místních kulturních a neziskových aktivit. Jim zase bylo tehdy inspirací půlnoční rozdávání jídla bezdomovcům ve skotském Glasgowě, které pár let předtím při cestě po Skotsku zažil jeden z iniciátorů boskovické polévky Rudolf Burgr.

V Boskovicích se jedná se o veřejné rozdávání skutečné polévky. Každý, kdo přijde, dostane misku polévky zdarma, může si ji dokonce odnést v bandasce s sebou domů na štědrovečerní tabuli. Pokud chce, může přitom přispět jakýmkoli obnosem do připravené pokladničky. Pořadatelé ovšem berou jako podporu akce už samotnou účast lidí na ní, aniž cokoli zaplatí. I to je totiž jejím smyslem. Neformální setkání lidí dobré vůle právě v den, který má přídomek Štědrý. Příležitost zastavit se v předvánočním shonu a přijít nejen na polévku, ale i na kus řeči či pro betlémské světlo.

Kromě polévky – po čtyřech letech opět čočkové – si budou moci lidé odnést domů i duchovní symbol Vánoc v podobě světla z Betléma, které přivezou členové místního skautského oddílu Nibowaka. Spolupráce se osvědčila, o betlémské světlo je každý rok velký zájem, a tak skauti přijedou letos už poadesáté.

Letos se bude polévka opět rozdávat i v Letovicích, druhém největším městě regionu, akce stejného formátu jako v Boskovicích se tam uskuteční už popáté. „Jsme rádi, že naše akce našla inspiraci i jinde. Zdá se, že tradice začíná zapouštět kořeny i mimo Boskovice. Držíme jim palce,“ uvedl majitel restaurace Makkabi Luděk Burgr, jeden ze zakladatelů boskovické tradice.

V Letovicích se bude polévka rozdávat ve stejný den a také u vánočního stromu na stejnojmenném Masarykově náměstí, ale o hodinu později – od 12 do 13 hodin. Princip i účel akce je stejný jako v Boskovicích, proto dali boskovičtí pořadatelé svolení k používání stejného názvu. Podle sdělení jedné z iniciátorek akce v Letovicích Heleny Kalasové budou pořadatelé rozdávat hrstkovou, které chtějí navařit 100 litrů. I tam bude k dispozici betlémské světlo, navíc zahrají studenti konzervatoře.

V Boskovicích loni – při osmnáctém ročníku – uvařili pořadatelé asi 12 várnic zelňačky, tedy přes 300 litrů, což je přibližně 1200 porcí. Přímo na náměstí vydali odhadem 1000 porcí, další polévku si odnášeli lidé domů ve vlastních nádobách. Na polévku stála po celou dobu fronta, přestože ji pořadatelé vydávali ze dvou várnic najednou. Letos pořadatelé z Makkabi Boskovice počítají, že uvaří zhruba stejné množství polévky jako loni.

„Jsme rádi, že lidé chodí ve stále hojnějším počtu, a to i přesto, že mnozí mají v posledních letech hlouběji do kapsy,“ řekl Luděk Burgr, hlavní pořadatel z Makkabi. „Říkám tomu malý boskovický zázrak, když každý rok vidím zaplněné náměstí a nekonečnou frontu na polévku. Doufám, že to bude dál pokračovat, Boskovickým věřím,“ uvedl Rudolf Burgr.

Nebývalý zájem, ekonomická krize i rostoucí náklady před třemi lety způsobily, že pořadatelé akce už nemohli nést výdaje spojené s přípravou a rozdáváním polévky na svých bedrech. Proto v posledních ročnících odpovídající část výtěžku akce používají na úhradu těchto nákladů. „Bylo to pro nás tehdy po patnácti ročnících historické rozhodnutí. Dlouho jsme se tomu bránili a chtěli vždy rozdávat sto procent vybrané částky. Ale za stávající situace už je to pro nás finančně neúnosné. Víc než tisícovka porcí něco stojí,“ řekl Rudolf Burgr. „Ostatně při řadě obdobných charitativních akcí se běžně počítá s tím, že úměrná část peněz poslouží k pokrytí některých nákladů.“ Jen pro zajímavost loni to znamenalo do polévky zpracovat 70 kg zelí, 50 kg brambor, 10 l smetany či 30 l mléka a pořídit zhruba 1200 misek a lžic.

Důvodů, proč charitativní akce v Boskovicích před patnácti lety vznikla, bylo několik. Účelem byla podpora principu individuálního dárcovství, povědomí občanské solidarity a neziskového sektoru. V neposlední řadě pak snaha vytvořit novou tradici a přispět k formování místní pospolitosti. Zcela konkrétním cílem pak byl záměr získat finanční obnos, který poslouží na místní dobročinné účely.

Proto byl pro vydávání polévky jako stálý termín zvolen Štědrý den, vždy hodinu před polednem. Za místo děje pak prostor u vánočního stromu na boskovickém náměstí.

První ročník se konal v roce 1995 a hned napoprvé se podařilo vybrat 1000 korun, které pořadatelé věnovali dennímu stacionáři pro mentálně postižené děti Betany. Počet příchozích lidí od prvopočátku neustále rostl, rok od roku narůstala i vybraná částka. Rekordní byl šestnáctý ročník v roce 2010, kdy se za hodinu podařilo vybrat 71 167 korun.

Vloni vybraná částka sice rekord nepřekonala, ale – s ohledem na nelehkou ekonomickou situaci – očekávání pořadatelů ano. Za pouhou jednu hodinu se podařilo vybrat 61 220 korun. Po odečtení nezbytných nákladů na přípravu polévky putovaly vybrané peníze k lidem a rodinám nacházejícím se v sociální tísni. Vybrané peníze jim pomohly především s úhradou nákladů spojených s péčí o dítě, zdravím nebo zajištění přístřeší.

Za osmnáct ročníků se podařilo shromáždit dobrovolné příspěvky ve výši 536 619 korun, tedy bezmála 30 000 korun v průměru na každý ročník. „Když jsme před patnácti lety začínali, ani ve snu nás nenapadlo, že si Boskovičtí polévku tak oblíbí. Ale stalo se. Je to úžasné a my všem, kteří kdy přišli a přispěli, děkujeme. A věříme, že přes svízelnou ekonomickou situaci zůstanou lidé i nadále věrní a štědří a přijdou v hojném počtu,“ uvedl Luděk Burgr. Pořadatelé věří, že se letos přiblíží další hranici šesti set tisíc dosud vybraných korun.
