---
title: Kde ruce seniorů promlouvají a učí řeči generací
author: Jitka Melkusová
category: z regionu
tags: Boskovice muzeum stáří 49-2013
---

Ve čtvrtek 12. prosince v Muzeu Boskovicka zahájili výstavu nazvanou Příběhy rukou. Jde o výstavu fotografií, které vznikly v boskovických domovech pro seniory při práci na dalším z modulů Mezigeneračních mostů. „Jsme si vědomi tohoto, že nejde o fotky umělecké, mají ale hluboký lidský rozměr,“ uvedla ředitelka Městské správy sociálních služeb Marie Sáňková poté, co symbolicky pokřtila kalendář pro rok 2014 z fotografií vytvořený.

„Příběhy rukou jsou dvanáctým pilířem projektu, který jsme v roce 2005 nazvali Mezigenerační mosty. Ruce propojují lidi se všemi aktivitami, kterými jsme v domově prošli, při práci s hlínou, papírem, tvorbě otisků. Výsledkem otisků rukou studentů pedagogické školy, kteří s námi úzce spolupracují, jsou obrazy na stěnách nazvané Slunce a Strom života. Mohou je vidět všichni návštěvníci našeho domova stejně jako fotografie,“ uvedla duše celého projektu vedoucí úseku přímé obslužné péče Mirka Čopáková s tím, že zisk z prodeje by měl přispět k vytvoření multismyslového prostoru pro seniory s onemocněním demence.

„Budeme rádi, když výstava změní zažitý pohled na stáří, pomůže vytvářet úctu ke starší generaci a vědomí, že se právě jí máme na co ptát,“ uvedla Marie Sáňková.

Výstava, která je doplněná výstavkou vánočních formiček ze sbírky Naděždy Parmové a betlémem, bude otevřena i v době vánočních svátků. Děti si v dílničce budou moci vyrábět svíčky a další předměty.