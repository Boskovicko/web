---
title: Ve Skalici žila princezna z Krakatitu
authors: Tomáš Trumpeš
category: publicistika
cover-photo: http://i.zmotula.cz/tkiZ2ep.jpg
tags:
- Skalice nad Svitavou
- vánoční příloha
- 49-2013
---

„Zde žila v letech 1923–1950 Věra Skoupilová-Hrůzová (1901–1979), velká láska spisovatele Karla Čapka, která mu byla modelem pro princeznu Wille v románu Krakatit.“ Pamětní deska s tímto textem ozdobí již brzy fasádu mlýna ve Skalici nad Svitavou.
Mlýnu se říkalo podle jeho stavitele Mikšův mlýn a Věra Skoupilová-Hrůzová sem přišla v roce 1923 jako novomanželka těžaře a mlynáře Josefa Skoupila. Oficiálně se jmenovala Bohuvěra, ale říkalo se jí zkráceně Věra. S Karlem Čapkem se seznámila již o tři roky dříve, ještě jako svobodná dívka Věra Hrůzová. Láska však zůstala nenaplněna a Věra se provdala právě do Skalice.

O existenci tajemné Čapkovy lásky neměli dlouho tušení nejen čtenáři, ale ani čapkovští badatelé. Sama Věra Skoupilová-Hrůzová na sklonku svého života odtajnila korespondenci, kterou jí Karel Čapek nejprve intenzivně, později střídmě po léta adresoval. Sama adresátka velmi stála o to, aby po Čapkových Listech Olze, vydaných v roce 1971, vyšly také dopisy, které spisovatel psal své „princezně z Krakatitu“. S korespondencí seznámila významného čapkologa Miroslava Halíka, který se však rozhodl dopisy nezveřejnit. Důvodem pravděpodobně bylo, že nechtěl na Karla Čapka vrhat bulvární světlo a vydávat všanc utajovanou intimní část jeho života. Těsně před smrtí se k Čapkovým dopisům dostal Jiří Opelík a ten se naopak rozhodl útlou knížku „Karel Čapek Věře Hrůzové – Dopisy ze zásuvky“ vydat. Kniha vyšla v Melantrichu v roce 1980, avšak adresátka se jí už nedočkala, zemřela 25. ledna 1979.

Jiřímu Opelíkovi vděčíme nejen za odtajnění pohledu do Čapkova soukromí, ale především za krásnou knihu. Čapkovy dopisy Věře nezapřou, že je psala ruka vynikajícího spisovatele a jeho čtenářům poskytují možná trochu nečekaný, ale fascinující pohled do ryze čapkovského světa. Ten je možná až nečekaně plný smutku, trpké sebeironie a nesmírné únavy z autorovy pověstné pracovitosti, které se věnoval navzdory svým fyzickým omezením. Dopisy Věře jsou dalším dokladem toho, jak těžké je v případě skutečných literátů oddělit soukromé texty od těch od počátku určených ke zveřejnění. Podobně jako kupříkladu Kafkovy Dopisy Mileně Jesenské nabízejí i Dopisy ze zásuvky plnohodnotný literární zážitek a svébytné, navzdory malé ploše až románově komplexní, vylíčení příběhu jedné lásky. Dokreslují obraz Čapkova vnitřního světa, ale také dokládají spoustu zajímavých faktografických údajů o jeho životě.

„Karel Čapek se s Věrou Hrůzovou seznámil na sklonku roku 1920 v literárním salonu, který se scházel v bytě spisovatelky Anny Lauermannové na Jungmannově náměstí v Praze. Literární salony patřily k důležité součásti meziválečného společenského života. Scházeli se v nich intelektuálové, mecenáši a další významné osobnosti. Nepopíjeli pouze kávu, ale také diskutovali o kultuře, o politice a o zásadních problémech své doby. Salony mezi sebou různě názorově soupeřily a soutěžily o prestiž,“ vysvětluje čapkolog Hasan Zahirović, který přijel nedávno do Skalice nad Svitavou pátrat po stopách Čapkovy lásky.

Věra Hrůzová byla v době seznámení s Karlem Čapkem žačkou posledního ročníku obchodní akademie. První Čapkův dopis je datován 27. prosince 1920. A je z něj zřejmé, že Čapek je Věrou, kterou označuje jako amazonku, zcela fascinován. V té době se již slavný třicetiletý spisovatel zrovna připravoval na premiéru hry RUR v Národním divadle. Čapkovy dopisy jsou plné vášně a touhy, u spisovatele, který je vnímán spíše jako pragmatický intelektuál, možná v míře až nečekané. Ani v takových chvílích se však nezapře nejen spisovatelův specifický smysl pro humor, ale také jeho obavy ohrozit svůj svobodný tvůrčí život připoutáním se k někomu druhému. „A proto se mi také nezdá od Vás hezké, že byste někoho – ať je to kdokoliv – chtěla ulíbat k smrti. Co byste pak dělala s jeho studenou mrtvolou? Když už líbat, tož tak, jako když kočka sežere lidem biftek. Neboť především 1. je to hřích, což má v sobě neobyčejné ukojení; 2. je to nelegitimní a nezávazné; 3. kočka sežravší biftek má pak nejhlubší soustředění ve svých vlastních kočičích myšlenkách. Kočka nemyslí na biftek, ale sežere jej. Podobně nemá se myslet na líbání, má se sežrat líbání, aby pak naše mysl byla bezuzdně volná pro své myšlenky. Věro, jediná věc má v životě smysl: volnost. A kdyby se láska a volnost vylučovaly, volím volnost. (…) Tak tedy na shledanou, sladký jede, hříšný bifteku kočičí, maso krvavé a skryté,“ píše kupříkladu Karel Čapek Věře Hrůzové 26. června 1922.

Věra Hrůzová se však velmi krátce po seznámení s Čapkem zasnoubila s hrabětem Dohalským a korespondence na čas ustala. Zasnoubení však bylo po čase zrušeno, což podle Hasana Zahiroviće znamenalo pro mladou dívku těžkou osobní ránu, ze které se prakticky již nevzpamatovala. „Věra byla do Dohalského strašně zamilovaná. Ze sňatku ale sešlo, čehož Věra podle některých svědectví litovala vlastně po celý svůj další život,“ říká Hasan Zahirović.

Po studiích se Věra Hrůzová vrátila do Brna, kde její otec působil na Vysoké škole veterinární jako odborník na chov koní. Věra se v Brně seznámila s Josefem Skoupilem, a posléze se za něj i provdala a odešla s ním do Skalice do mlýna. „Bylo to zvláštní manželství krásné vzdělané dívky z vyšší společnosti a majitele skalického mlýna. On jí slíbil, že jí umožní věnovat se všemu, co milovala,“ popisuje Hasan Zahirović. Věra Skoupilová-Hrůzová pořádala ve mlýně společenská setkání, u Skoupilů se scházela nejlepší prvorepubliková společnost. Jezdil sem Arne Novák, Rafael Kubelík a další významní lidé. Josef Skoupil Věře vybudoval tenisový kurt a chovali koně, které milovala. Ráda tančila, sportovala, bruslila na rybníku u mlýna a jezdila lyžovat do hor.

Byla však také svému manželovi zdatnou pomocnicí při správě majetku. Nebyla to tedy žádná panička, která by si pouze užívala manželových peněz. „Věra byla velmi schopná, údajně sama řídila provoz mlýna a její manžel se mohl zabývat jinými projekty. Kromě toho podle vzpomínek blízkých potřebovala být středem společnosti, její teta to přisuzovala právě vážným psychickým následkům z rozchodu s Dohalským. Jako by si Věra potřebovala stále dokazovat, že tak docela v životě neprohrála, že není poražená. Věra byla rostlinka, která potřebovala být zalévaná mužským obdivem, přitom byla kupodivu velice skromná,“ vysvětluje Hasan Zahirović za pomoci citátů ze vzpomínek Věřiny příbuzné.

Věřin vztah k Čapkovi byl komplikovaný. Nejprve ho vůbec nechtěla, protože byla zamilovaná do Dohalského. Když zasnoubení s Dohalským zkrachovalo, došlo k obnovení kontaktů s Karlem Čapkem. Ten však v té době prožíval těžkou duševní krizi a zároveň již existoval jeho vztah k Olze Scheinpflugové. Čapek odjel na svou známou cestu do Itálie a mimo jiné se trápil nerozhodností mezi Věrou a Olgou. Po návratu ho však čekala zpráva, že se Věra zasnoubila s Josefem Skoupilem.

Podle Hasana Zahiroviće byly Čapkovy vztahy obecně komplikované také proto, že spisovatel měl velmi přísnou matku, která jeho vztahům nepřála. A samozřejmě také kvůli Čapkově nemoci, neboť spisovatel trpěl Bechtěrevovou chorobou. Tajný kontakt mezi Karlem Čapkem a Věrou Hrůzovou zpočátku obstarávala spisovatelova sestra Helena.

V následujících měsících po návratu z Itálie, plný zklamání z definitivní ztráty možnosti spojit svůj život s Věrou, dopisuje Karel Čapek svůj román Krakatit. A v princezně Wille skutečně není těžké rozpoznat, kdo byl její přímou inspirací. Princezna mimo jiné jezdí na koni a je výbornou hráčkou tenisu. V jejím románovém popisu jsou podobné narážky na její tmavou pleť jako v dopisech Věře. A jméno tajemné země Zahur, objevující se v románu, je rovněž snadno rozluštitelnou přesmyčkou Věřina dívčího příjmení Hrůza.

Korespondenční vztah s Věrou pokračuje i po jejím sňatku. Je mimochodem půvabné, že Čapek nejprve neví, že Skalice nad Svitavou je čísla jednotného, zatímco Boskovice jsou pomnožné. Zpočátku tak píše o Skalici a Boskovici. „Milostivá paní, nevím vlastně, kde jste, zda v Praze, v Brně nebo Skalici nebo v Boskovici nebo jen v mé mozkovici; píšu tedy jaksi do prázdna…,“ stojí v dopise z 24. prosince 1924.

Jako odborník na koberce Čapek Věře kupříkladu zajišťuje nákup perského koberce do skalického mlýna, konzultují spolu pěstování kaktusů, pro které ho Věra nadchla. Karel své lásce samozřejmě také posílá svoje knihy s věnováním a ve skalickém mlýně visel i jiný Čapkův dar – obraz od jeho přítele Václava Špály.

Z korespondence vyplývá, že Karel Čapek manžele Skoupilovy ve Skalici a v Boskovicích také navštívil. Svědčí o tom mimo jiné půvabná historka zaznamenaná v dopise z 28. února 1926: „Posledně na nádraží v Boskovicích křísili jednoho namazaného sedláka z okolí; museli mu vypumpovat žaludek. „Škoda ty krásný slivovice,“ mínil k tomu hlídač z toho vašeho nádraží – ostatně velmi rozumný člověk; vyměňovali jsme si názory dobré půl hodiny; až nebudete mít s kým mluvit, jděte za ním.“

Z dopisů ale stále častěji vyvěrá smutek, přepracovanost a jistá odtažitost, Čapek jako by se více a více uzavíral sám do sebe. Ve druhé polovině dvacátých let korespondence postupně utichá, úplně poslední lístek do Skalice je datován 24. února 1931. „Karel Čapek už toho měl v té době opravu moc a vztah s Olgou byl již vážný. Takže na Věřiny dopisy postupně přestal odpovídat. Úplně přesnou představu ovšem nemáme, protože Věra Skoupilová-Hrůzová před smrtí některé Čapkovy dopisy spálila,“ vysvětluje Hasan Zahirović.

Druhá polovina korespondence, tedy Věřiny dopisy Karlu Čapkovi, se nedochovala vůbec. To je však osud téměř veškeré korespondence adresované Karlu Čapkovi, který svůj archiv v dobách, kdy se obával zatčení, raději spálil.

Těsně před vypuknutím druhé světové války Karel Čapek umírá a po Únoru 1948 končí také éra Skoupilů ve skalickém Mikšově mlýně. Po znárodnění Skoupilovi o mlýn přišli a Josef Skoupil prodával jízdenky v Boskovicích na nádraží. Rodina nejprve žila v domku naproti mlýnu, Věra s dcerami se postupně odstěhovala do Prahy. Na sklonku života za nimi přišel i Josef Skoupil, který zemřel v roce 1957. Věra zde žila až do své smrti v roce 1979.

Příběh tajné Čapkovy lásky se dnes znovu otevírá a připomíná i díky čapkologovi, který pochází z Bosny a přišel před lety studovat do Brna divadelní vědu. Dnes Hasan Zahirović dokončuje doktorské studium Scénologie na pražské DAMU a patří k nejaktivnějším členům Společnosti bratří Čapků. „Ke Karlu Čapkovi jsem se dostal díky jeho knížce Obrázky z domova, kterou jsem četl na střední škole. Dětské knihy bratří Čapků u nás moc známé nejsou, jen v Chorvatsku je populární Pošťácká pohádka. Pak jsem učil bosenštinu nějakého Čecha, který u nás za války pracoval, a on mi přinesl šansony Hany Hegerové, přes ty jsem se dostal k češtině. U nás všichni znají Haška a Kunderu, ti vzdělanější i Čapka. Já jsem pak chodil do knihovny a hledal všechno české. Narazil jsem na Válku s mloky, ale myslím, že tehdy jsem na to byl ještě mladý, nemohl jsem ji dočíst. Ale stále jsem byl nadšený z Obrázků z domova, zamiloval jsem se do české řeči i do Čapka. A do krajiny, kterou popisoval a kterou jsem chtěl hrozně vidět. Pak jsem se sem dostal na fakultu, kde mě nechali v angličtině učit cizince právě o Karlu Čapkovi. A když jsem se účastnil velké konference ke 120 letům od Čapkova narození, dostal jsem nabídku od Společnosti bratří Čapků, abych se stal jejich členem. A tím začalo mé každodenní čapkovské bádání,“ uzavírá Hasan Zahirović, který se zabývá mimo jiné Čapkovým vztahem k Moravě. Ten je podle něj málo zmapovaný a nepominutelně k němu patří právě i Věra Skoupilová-Hrůzová. Hasan Zahirović by o ní rád napsal knihu, prozatím ve spolupráci s dnešními majiteli mlýna, rodinou Barešovou, a Olgou Rohelovou ze Společnosti bratří Čapků připravuje umístění pamětní desky zmíněné v úvodu článku. Odhalení desky se plánuje na červen roku 2014, příští rok uplyne 35 let od úmrtí výjimečné ženy, která okouzlila slavného spisovatele.
