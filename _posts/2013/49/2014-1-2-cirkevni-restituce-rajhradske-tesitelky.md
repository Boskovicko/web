---
title: 'Církevní restituce: Rajhradským Těšitelkám se pravděpodobně navrátí bývalé kunštátské panství'
author: Tomáš Trumpeš
category: publicistika
tags:
- Boskovicko
- Kunštát
- církevní restituce
- 49-2013
---

Zákon o narovnání vztahu církví a státu, označovaný povětšinou jako církevní restituce, se významným způsobem dotkne také majetkového uspořádání na Boskovicku. A to především předpokládaným navrácením majetku Kongregaci sester Těšitelek Božského Srdce Ježíšova. Kongregace sídlí v Rajhradě a svůj majetek jí věnovala Františka hraběnka Coudenhove-Honrichs, poslední majitelka kunštátského panství, která do Kongregace vstoupila v roce 1916.

Zástupkyně Kongregace Těšitelek Božského Srdce Ježíšova se k průběhu církevních restitucí a ke svým plánům s navráceným majetkem nechtějí vyjadřovat, dokud nebude proces vydávání majetku zcela ukončen. Odkázaly pouze na veřejně dostupné zdroje informací.

Podle údajů ze Státního pozemkového úřadu, na který se církve mohou do konce roku obracet s žádostmi o vydání majetku, činí dosavadní seznam představující požadovaný majetek Kongregace více než 400 položek. A většina pozemků leží právě na Boskovicku, i když bývalé kunštátské panství zasahovalo až do Dalečína, Víru, Bolešína, Rovečného, Prosetína, Unčína či Chlumu na Žďársku. Převážná část majetků se však nachází v Kunštátě, Louce, Míchově, Nýrově, Olešnici, Rozseči, Rudce, Sebranicích, Svitávce, Sychotíně, Tasovicích, Újezdě u Kunštátu a ve Zbraslavci.

Kromě pozemků se jedná také o několik nemovitostí. Teoreticky mohl být součástí církevních restitucí i kunštátský zámek, který byl rovněž majetkem Kongregace sester Těšitelek. Podle dostupných informací a dosavadního seznamu požadovaného majetku se však řád rozhodl o národní kulturní památku nepožádat a ponechat ji v rukou státu. To potvrdil i kastelán zámku Radim Štěpán. „Kongregace byla právoplatným vlastníkem po 25. únoru 1948, restituční nárok je tedy zcela oprávněný. S členkami Kongregace jsem v pravidelném kontaktu, máme velice dobré vztahy, zámek pravidelně navštěvují. Už v březnu na oficiálním jednání v Rajhradě nám generální představená sdělila, že budou žádat o navrácení majetku, ale s výjimkou nejen vlastního zámku, ale celého areálu národní kulturní památky Státní zámek Kunštát. A slovo bylo dodrženo, tato část majetku není mezi žádostmi zahrnuta. Matka představená to zdůvodnila tím, že posláním Kongregace není provozovat zpřístupněnou památku a sestry jsou si vědomy toho, že se jedná o národní kulturní památku a stát se o ni v rámci svých možností stará dobře. Kongregace je v rámci prohlídkové trasy připomínána a každý návštěvník je i s touto novodobou historií seznámen. Samozřejmě kdykoliv sem sestry Těšitelky přijedou, umožníme jim, aby si odsloužily mši svatou v zámecké kapli,“ uvedl kunštátský kastelán Radim Štěpán.

Kunštátský velkostatek byl skutečně rozsáhlý a sahal od Dalečína až po Sebranice. Jedná se o lesní půdu, zemědělskou půdu a několik nemovitostí – kupříkladu bývalý hospodářský dvůr v Kunštátě nebo budovu bývalé myslivny nad restaurací U Zámku. „Jen v oblasti Kunštátska zaujímají lesy, kterých se to týká, plochu asi tři a půl tisíce hektarů. K tomu přibývají polnosti a další nemovitosti. Majetek je to rozsáhlý,“ upřesnil kunštátský starosta Zdeněk Wetter.

Pokud se členky Kongregace rozhodnou spravovat si navrácený majetek samy, vznikne tak v regionu v podstatě nová, poměrně rozsáhlá firma. Pro město by to byl významný partner, i proto se kunštátský starosta již dnes o budoucnost restituovaného majetku zajímá. „Rozhodl jsem se, že vstoupím do jednání s generální představenou Kongregace. Navštívil jsem ji v Rajhradě, účelem bylo navázat kontakt, seznámit se a vyjasnit si určité vztahy jako budoucí sousedé. Přijetí bylo velice vlídné, pro nás je potěšující, že Kongregace má zájem na majetku hospodařit sama. Žádali jsme o určitou vstřícnost v oblasti zaměstnávání, protože řada lidí z regionu je dnes existenčně závislá na práci v lesích, které se budou navracet. Byli jsme ujištěni, že i tento sociální aspekt regionu vezmou sestry při správě majetku na zřetel. My jsme naopak nabídli určitou pomoc technického rázu, přece jen známe místní prostředí a víme, co i od určitých firem v regionu čekat a koho třeba doporučit ke spolupráci a koho ne. V oblasti zpracování dřeva lze velmi snadno narazit na podnikavce, kteří les vyrabují a zničí. A může se to poznat třeba až za několik let, kdy už je pozdě. V našem zájmu samozřejmě je, aby lesy v okolí byly nadále v dobrém stavu. Proto jsme přišli s nabídkou spolupráce, rady a pomoci,“ popsal Zdeněk Wetter.

Podle zákona bude v rámci církevních restitucí vydáván pouze majetek ve vlastnictví státu, nikoliv majetek vlastněný přímo obcemi. Pro obce je ovšem také důležité, že se uvolní pozemky doteď restitučním nárokem blokované, a obce se tudíž budou moci dále rozvíjet. „Nám náš majetek zůstane a hlavně s ním konečně budeme moci manipulovat. Proto jsme léta letoucí volali po tom, aby se tento problém uzavřel. Teď čekáme do konce roku, až se majetkové vztahy dořeší, a od nového roku můžeme s majetkem volně disponovat,“ uvedl Zdeněk Wetter. Přímo v Kunštátě sice nebyly obecní pozemky blokované restitucemi příliš rozsáhlé, ale mají strategické umístění a zasahují do oblastí, které by se buď mohly přímo využít pro novou výstavbu, nebo je chce město směnit za pozemky, které by rádo získalo. I pro obec je podle starosty důležité, že zámek zůstane ve vlastnictví památkářů.

### Kongregace sester Těšitelek Božského Srdce Ježíšova

Vznik Kongregace sester Těšitelek Božského Srdce Ježíšova schválil papež Benedikt XV. v roce 1915. První mateřský dům Kongregace byl v Brně, v roce 1924 se začal stavět klášter v Rajhradě (pozor, nejedná se o Benediktýnský klášter v Rajhradě, který patří k nejstarším na Moravě). Sem se sestry Těšitelky také vrátily po skončení totality, během které klášter sloužil armádě. „Jsme kontemplativně-činné řeholní společenství v rámci katolické církve. Specifikem naší spirituality je úmysl smíru a útěchy trpícího Spasitele, s kterým se snažíme modlit, obětovat a pracovat pro dobro bratří a sester,“ uvádějí sestry Těšitelky na svých internetových stránkách.

V Rajhradě žije největší komunita sester a Kongregace zde provozuje Hospic sv. Josefa a Domov pro seniory. „Kostel Božského Srdce Ježíšova je místem bohoslužeb, které navštěvují i mnozí rajhradští věřící. Klášter je hlavně v letních měsících využíván těmi, kdo hledají ztišení a prohloubení duchovního života. Organizují se zde také duchovní obnovy a exercicie. Kromě kláštera v Rajhradě má česká provincie Kongregace ještě řeholní domy v Brně a v Praze,“ uvádějí dále sestry Těšitelky.

K významným osobnostem řádu patřila také právě Františka hraběnka Coudenhove-Honrichs, která přijala řádové jméno sestra Marie Anežka. Po roce 1948 byla nucena odejít ze země a nové působiště nalezla v Argentině, kde založila novou komunitu Kongregace a získala přízvisko Matka chudých. Zemřela v roce 1977.

### Církevní restituce

Podle zákona o narovnání vztahu církví a státu má být církvím navrácen majetek zabavený od 25. února 1948 do 1. ledna 1990. V příštích pěti letech stát vrátí lesy, pole a nemovitý majetek v hodnotě 75 miliard korun. Za majetek, který již nelze vydat, bude církvím vyplacena finanční náhrada ve výši 59 miliard korun. Vyplácena bude v průběhu příštích 30 let. Průměrná roční splátka ze státního rozpočtu tedy činí zhruba dvě miliardy korun. V průběhu příštích 17 let má stát postupně snižovat příspěvky na činnost církví a platy duchovních. Po sedmnácti letech přestane příspěvky vyplácet úplně. Církve se tak stanou zcela nezávislé na státu a státním rozpočtu.
