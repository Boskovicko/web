---
title: První továrna na nábytek byla na Bělé
authors: Miroslava Boháčková
category: publicistika
tags:
- Boskovice
- rozhovor
- vánoční příloha
- 49-2013
---

Na Bělé, hned naproti mostu přes řeku, vystavěl počátkem 30. let majitel stolařské firmy Antonín Horák vůbec první továrnu na nábytek v Boskovicích. V roce 1948 byla továrna znárodněná a následně přejmenování na UP závody. Po roce 1990 se výroba zrušila a objekt čekalo restituční řízení, o tom si však tentokrát povídat nebudeme. Naopak, setkání s Břetislavem Horákem, synem bývalého majitele, vrací mnohem hlouběji do historie – k založení továrny, ke vzpomínkám na mládí a Bělou.

**Marně přemýšlím, u kterého z vašich předků začít.**

Snad Vám pomohu: stolařskému řemeslu se vyučil už můj dědeček Antonín Horák. Pocházel ze Lhoty Rapotiny a do Boskovic, přesněji na Bělou do domku číslo 100, se přiženil v roce 1889. V téže době si zde také zřídil stolařskou dílnu, kde se o nějaký rok později zřejmě vyučil i můj otec.

**Váš tatínek se jmenoval stejně?**

Ano, Antonín, po svém otci. Narodil se v dubnu 1891 jako nejstarší ze sedmi dětí. Poté, co se vyučil stolařem, odešel na zkušenou do Vídně. Když se vrátil zpět do Boskovic, převzal stolárnu na Bělé a začal podnikat. Společně se svým kamarádem z tovaryšských let, stolařem Haramachem, založili firmu H+H. Rozdělili si úlohy: zatím co otec zajišťoval výrobu, Haramach se staral o ekonomické záležitosti. Firma prosperovala, nicméně po nějaké době se Haramach rozhodl osamostatnit a z firmy vystoupil. V místě, kde dnes stojí kanceláře Jednoty, si vybudoval novou stolárnu a zaměstnal v ní část dělníků z Bělé.

Otec pokračoval v podnikání už sám. Založil si firmu Alois Horák a ke konci dvacátých let se rozhodl celou výrobu zásadním způsobem rozšířit. Nechal zbourat staré dílny včetně rodného domku a na jejich místě vybudoval novou továrnu. Na několik měsíců se sice výroba zastavila, dělníci však o práci jako takovou nepřišli, protože pomáhali na stavbě. Já osobně si pamatuji, že naše rodina během té doby bydlela v malém domku vedle Vašíčkovy pekárny.

**Zmínil jste rodinu. Povězme si něco málo o ní.**

V roce 1922 se otec oženil s  Jindřiškou Soškovou z Boskovic. O rok později se rodičům narodil syn Antonín, který však záhy zemřel. V roce 1924 jsem přišel na svět já a v následujících čtyřech letech ještě bratr Jaromír a nakonec nejmladší Antonín.

**Vraťme se zpět k továrně, jak si ji vlastně máme představit?**

Jak ji popsat? Pokusím se co nejvýstižněji. Rozlehlé nádvoří obklopovaly ze tří stran budovy. Ze severní, tedy jinak ze zadní strany, se nacházely dílny, kotelna a později také sušárna. Rovněž nesmím zapomenout na klížírnu, v níž se lepily dýhy. Z boční strany stála strojovna s hoblovačkami, frézami a pilami. Polotovary, kam náležely třeba zaoblené části nábytku, nohy od stolů či různé ozdobné prvky, se vyráběly v přípravně, samostatně stojící budově vpravo ve dvoře. V levé části dvora jsme měli složené řezivo. A ještě hlavní budova: průjezd ji rozděloval na dvě části. Vlevo se nacházel byt a kanceláře, vpravo dílny, kde se nábytek sestavoval do konečné podoby.

**Továrna vyráběla vše?**

Pochopitelně, veškerý nábytek: stoly, kredence, postele, skříně, různé lavice, truhly. A také stoličky, které do jisté míry nahradily židle, na něž neměla továrna zpočátku potřebnou výrobní technologii. Vyrábělo se na zakázku. Odběratele získávala firma nejen v blízkém okolí, ale prostřednictvím obchodních zástupců například i v Praze. V takovém případě se pak nábytek odvážel na nádraží. Tuto službu zajišťovali místní autodopravci, bratři Slovákovi.

**Tušíte, kolik mohla mít továrna zaměstnanců?**

Domnívám se, že tak zhruba kolem padesáti, k tomu asi dvacet učňů. Vedle místních pracovali v továrně také dělníci až od Letovic či Jevíčka. Každý den dojížděli do práce na kole. Pokud bych si měl připomenout některá jména, pak z doby, kdy jsem se zde již učil, to může být například dílovedoucí Hunča, který pocházel z Vísek, či Alois Živný a Stanislav Korčák, oba z Boskovic.

**V té době však váš otec už továrnu nevedl.**

Bohužel. Otec zemřel zcela náhle v srpnu 1932 na zánět slepého střeva. Mohu říci, že jsme se z této rány vzpamatovávali jen velmi těžce. Továrnu poté převzala matka a po nějakou dobu se ji snažila řídit. Protože však neměla žádné zkušenosti s vedením firmy a navíc nerozuměla výrobě, nezbývalo jí, než se spoléhat na zaměstnance. Bohužel, jak už to bývá, někteří její nevědomosti využili ve svůj prospěch. Později převzalo dohled nad továrnou společenství stolařů z Brna. Matka tak měla konečně jistotu, že je o továrnu dobře postaráno, nicméně to v žádném případě nebylo zadarmo. Kupříkladu jen jedna cesta výkonného ředitele z Brna do Boskovic a zpět stála firmu 500 Kč. V roce 1935 se matka provdala za Ladislava Vlka z Jaroměřic, který poté vedení firmy převzal.

**Jaké vzpomínky z dětství vás vážou k Bělé, respektive k továrně?**

Abych řekl pravdu, moc jich nemám. Tedy aspoň ne takových těch opravdu klukovských. Nesměl jsem totiž plavat, běhat a vůbec prochladnout, což byl důsledek těžkého zápalu plic a pohrudnice, který jsem prodělal v první třídě. Jinak jsem velmi rád chodil do dílen a sledoval jsem výrobu.

**Předpokládám, že jste se nad svým budoucím povoláním vůbec nerozmýšlel.**

Máte pravdu. Po ukončení měšťanské školy, to začala právě okupace, jsem nastoupil do tříletého učebního oboru stolař: nejdříve ke svému strýci Josefu Horákovi, který měl stolárnu na ulici Svatopluka Čecha, později do firmy Antonín Horák. Po vyučení v roce 1942 jsem zde zůstal. Pracoval jsem v dílně.

V roce 1944 jsem dostal umístěnku do Hamburku k firmě Klöckner, která vyráběla letecké motory, jinými slovy do zbrojního průmyslu. Těsně před mým odjezdem však byla továrna vybombardovaná. Část firmy se poté odstěhovala do Kuřimi, kam jsem byl tedy posléze nucen nastoupit. Po určité době se mi šťastnou náhodou podařilo místo vyměnit s kamarádem, který pracoval v Minervě. Tak jsem se vrátil zpět do Boskovic, kde mne zastihl i konec války.

**Pochopila jsem tedy dobře, že továrna pracovala i během okupace?**

Na podrobnosti si již nepamatuji, ale v zásadě mohu říci, že ano.

**A po válce?**

V roce 1946 jsem nastoupil na dvouletou mistrovskou školu do Olomouce. V roce 1948 byla továrna znárodněna a naše rodina vystěhována do bývalé hájovny na Šmelcovně. Sem jsem se také vrátil v roce 1950 po absolvování základní vojenské služby. Pamatuji si, že jsem se ucházel, nyní již v UP závodech, o místo. Na pracovním úřadě mi však řekli, že mám na vybranou pouze mezi doly nebo těžkým průmyslem. Nastoupil jsem tedy u firmy Ježek v Blansku, kde jsem pracoval do roku 1953 v konstrukční kanceláři. Poté jsem odešel do Minervy.
