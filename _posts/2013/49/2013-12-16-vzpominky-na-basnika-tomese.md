---
title: Letos se vzpomínalo na básníka a kunsthistorika Jana M. Tomeše
author: Tomáš Trumpeš
published: false
category: z regionu
tags:
- Boskovicko
- vánoční příloha
- 49-2013
---

K výrazným událostem roku 2013 patřilo i vzpomínání na básníka a kunsthistorika Jana M. Tomeše, který patřil k nejvýznamnějším osobnostem české kultury 20. století, jež byly spjaty s Kunštátem a vůbec naším regionem. Letos uplynulo 100 let od jeho narození.

Pro svou příslovečnou skromnost stál Jan M. Tomeš vždy tak trochu stranou, o to cennější je, že nezůstal zapomenut a jeho mimořádně obsáhlé a kvalitní dílo a úctyhodnou osobnost připomněla skvěle připravená výstava v Muzeu Boskovicka. Doprovozena byla navíc vydáním neméně kvalitního katalogu, dále programem letošního Halasova Kunštátu a kupříkladu také na vlnách Českého rozhlasu 3 Vltava – vynikajícím dvouhodinovým pořadem, který připravil básník Miloš Doležal společně s kunštátským výtvarníkem Vítem Ondráčkem. K osobnosti Jana M. Tomeše se vracíme básní, kterou napsal v roce 1941 v Kunštátě a která se vztahuje k vilce, do které se básník po celý svůj dlouhý život navracel.

Jan Marius Tomeš:  
Návrat ztraceného syna  

Hle, tento dům; vždy očekával mne,  
sem dlaně laskavé zchystaly čistý šat,  
pod oknem starý sad a opět smím dnes sát  
ty vůně, které vítr rozemne.

Prolétl soumrakem a lehce na římsách  
zaskříplo větvoví ovocem obtížené.  
Ach – jak je snadno mé! Dál však se vítr žene  
do krajů a stromoví, kde nic není na dosah.

A odtud se navracím. Sny, jimž jsem hledal jméno,  
tu nikým nechápány, byly mně prominuty.  
Zas cítím tě narůstat, bezpečná, stará stěno,  
když ve tmě poslouchám dech domu po usnutí.  
Přes věci, dřív důvěrné, sám cizí teď, klopýtám –  
Zas znějí zde kroky mé. Já zůstal navždy tam.

(Kunštát, 1941)