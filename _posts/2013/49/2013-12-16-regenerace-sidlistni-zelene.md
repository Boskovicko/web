---
title: Připravují regeneraci sídlištní zeleně
author: Petra Bílá
published: false
category: z regionu
tags: Boskovice zeleň 49-2013
---

Začátkem příštího roku chtějí Boskovičtí začít s úpravami zeleně na sídlišti na Hybešově ulici. V plánu je kácení a ošetření stávajících stromů, výsadba nových, dále kácení, zmlazení a výsadba nových keřů a částečná obnova trávníků.

„Budeme postupovat podle projektu, který jsme dvakrát projednali s veřejností. Poprvé lidé měli připomínky k řešení navrženém projektantkou, podruhé měli občané odsouhlasit, zda byly jejich připomínky zapracovány. Plánovaná regenerace zeleně se týká oblasti, které nyní věnujeme více pozornosti. Dělají se tam nové chodníky, parkovací místa, stanoviště pod kontejnery a povrch komunikace. Celá tato lokalita by měla získat v budoucnu lepší vzhled,“ sdělila místostarostka Boskovic Jaromíra Vítková. Podle projektu se odhadované náklady na regeneraci sídlištní zeleně blíží dvěma milionům korun. Konečnou částku určí výběrové řízení. Boskovičtí zaplatí půl milionu korun z rozpočtu města.