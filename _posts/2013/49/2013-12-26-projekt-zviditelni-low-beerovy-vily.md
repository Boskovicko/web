---
title: Projekt zviditelní Löw-Beerovy vily ve Svitávce a v Chrastavci
authors: Andrea Šrámková
category: publicistika
tags: Svitávka MAS 49-2013
---

Ojedinělá secesní architektura, příběhy lidí, kteří ve zdech dnešních kulturních památek prožívali své osudy, připomenutí historie textilního průmyslu v regionu. Samo o sobě dost důvodů, proč věnovat pozornost židovské podnikatelské rodině Löw-Beerů. Zviditelnit nesmazatelnou stopu, kterou po sobě zanechali na Boskovicku a Svitavsku, ale i jejich příbuzenské vazby například k brněnské vile Thugendhat si klade za cíl projekt nazvaný Löw-Beerovy vily. Své síly na jeho realizaci, která už je v plném proudu, spojily dvě místní akční skupiny, MAS Boskovicko PLUS a MAS Svitava.

„Hlavním výstupem bude zhruba stostránková kniha, na které se už začalo pracovat. V rámci projektu bude natočen krátký film, dále vznikne putovní výstava a leták. Celý projekt završí v srpnu 2014 ve Svitávce konference na téma Löw-Beerových vil,“ představila záměr Radka Bezděková, manažerka MAS Boskovicko Plus. Doplnila, že projekt si vyžádá téměř milionovou investici, přičemž slíbená dotace ve výši téměř 800 tisíc korun pokryje 90 procent nákladů. Samotná realizace probíhá pod taktovkou Svitáveckých, v čele projektu stojí místostarosta Jaroslav Zoubek, manažerka projektu Miroslava Holasová a kronikář městyse Pavel Krejcar.

„Jde nám hlavně o to, abychom vytvořili kvalitní věci. Zpracování knihy se ujme Vladimír Velešík a jeho syn, jako fotografa jsme vybrali Jaroslava Horáka, spolupracujícího s boskovickou MAS i při jiných aktivitách, a pro natočení filmu blanenského filmaře Břetislava Petra,“ uvedl místostarosta. Pokračoval, že film bude trvat asi dvacet minut a chtějí, aby začínal reálným příběhem. Točit se začalo předminulý týden. „Využili jsme jízdy historického vlaku a natočili první fázi filmu. Ta se váže k roku 1939, když majitelé vily utíkali před fašismem, ale víc předem prozrazovat nechceme,“ dodal z pochopitelných důvodů Jaroslav Zoubek. Po prostudování řady archivních materiálů se místostarosta přiklání ke zpracování projektu v linii tří osob: Fritze Löw-Beera, bydlícího ve Velké vile a známého jako sběratele asijského umění, Alfreda z Malé vily, jehož dcera Greta dostala jako svatební dar s Fritzem Tugendhatem pozemky, na nichž si posléze postavili slavnou brněnskou vilu, a Rudolfa Löw-Beera.

Všechny tři vily, jichž se celý projekt týká, patří mezi kulturní památky. Všechny tři byly vybudovány na začátku dvacátého století v převážně secesním stylu. Velká vila ve Svitávce (z let 1900 až 1902) s přilehlým parkem a vila (z r. 1911 až 1913) na severním okraji Chrastavce, v jeho místní části Půlpecen, patří v současné době příslušným obcím, Malá svitávecká vila (1906) je v soukromých rukách rodiny Loskotů. Přitom jedině tzv. Velká vila v současné době slouží veřejnosti – sídlí zde obecní úřad, knihovna a ZUŠ. V Chrastavci je objekt využíván pro obecné nájemní byty.

Jak dovolí finanční prostředky, snaží se všichni zmínění vlastníci o rekonstrukci objektů. Sehnat peníze na opravy, přestože jde o významné památky, však není jednoduché. Postupuje se tedy po částech, jak finance dovolí. „Toto se začalo dělat před rokem touto dobou,“ otevřel Jaroslav Zoubek dveře do malého sálu jediné ze zmíněných vil, která v současné době slouží veřejnosti. „Teď malý sál odpovídá původnímu stavu, tedy mimo těchto skrytých dveří, které vedly do koupelny. Ty skrývala tapeta. Jako zatím poslední sem přibyl repasovaný lustr, máme ho tu teprve čtrnáct dní. Místnost původně sloužila jako ložnice, ale patří sem samozřejmě ještě nábytek,“ přidával další a další podrobnosti místostarosta v roli průvodce. Nábytek se však nedochoval. Mnohé z původního vybavení se zničilo, ale mnohé jen prostě zmizelo. Nábytek jedné z ložnic údajně dosud slouží v některé ze svitáveckých domácností. Část předmětů dosud ukrývají místní půdy, nejen tyto dohledané poklady představí připravovaná výstava. „Objevujeme stále nové informace. Podařilo se například najít některé plány, díky nimž máme doloženo, že i Velkou vilu, o které se ve všech publikacích píše, že není známé jméno projektanta, navrhoval Josef Nebehosteny,“ pochlubil se Jaroslav Zoubek.

Z uskutečněných oprav Velké vily v posledních letech jmenujme návrat parket na některé z podlah, rekonstrukci dubového schodiště v hale, opravy elektroinstalací, některých oken, dveří… Opravy se za dočkal skleník v parku, dotace z MAS Boskovicko PLUS činila 436 tisíc, a pozornost veřejnosti provází současná obnova parku. V pořadníku potřebných zásahů však stále není vidět na konec. Další z projektů, se kterým Svitávečtí uspěli při žádostech o dotace ve Výzvě MAS B+, je oprava terasy vedoucí z velkého sálu do parku. Na ni mají přiznáno pro příští rok 127 tisíc.

Podobně postupnými opravami získává obnovenou tvář i vila v Chrastavci. Od roku 2006, kdy byla zahrnuta mezi kulturní památky, se dočkala například nové fasády nebo repasování oken.

Rodina Löw-Beerů však nepostavila ve Svitávce a Chrastavci jen rodinná sídla. Nejpodstatnější samozřejmě byly továrny, v nichž našla obživu velká část obyvatel regionu. Jen ve svitávecké textilce bylo zaměstnáno na 1600 lidí. Pro své zaměstnance Löw-Beerovi postavili také úřednické a dělnické domky nebo kasino se společenským sálem, pro děti zaměstnanců zřídili mateřskou školu s bezplatným stravováním. A když zavoněly Vánoce, všechny děti zaměstnanců od nich dostaly oblek nebo látku na kabát, ale také hračky, ovoce a cukroví.
