---
title: Poděkování městu Boskovice
authors: Daniela Müllerová
category: napsali nám
tags: Boskovice nemocnice 49-2013
---

Ráda bych touto cestou poděkovala městu Boskovice za nádherných a nezapomenutelných dvanáct dní, které jsem v něm na přelomu listopadu a prosince strávila.

V našem městě zrušili porodnici, a tak jsem výběru té náhradní věnovala velkou péči. Na internetu jsem objevila velmi doporučovanou porodnici Boskovice, která splňovala vše, co jsem hledala, včetně možnosti porodu do vany, a protože jsem měla obavy ze vzdálenosti (59 km), nastěhovala jsem se týden před termínem porodu do Boskovic s myšlenkou udělat si konečně dovolenou.

Město, které jsem dosud znala jen povrchně a westernově ze školních výletů, mě více než mile překvapilo. Toulala jsem se jeho zákoutími a ztichlými uličkami židovské čtvrti, hradním návrším a údolími kolem města. Objevovala jsem kouzelné hospůdky a obchůdky a všude potkávala milé, vstřícné a usměvavé lidi, kteří se se mnou dávali do řeči, nenadávali na kdeco a ve všem mi vycházeli vstříc. Speciálně musím poděkovat panu domácímu z Penzionu v Židovském městě, který riskoval, že mu uteču bez placení, když předčasně porodím a navíc skvěle vařil ve stylové sousední restauraci U Rudyho. Příjemné chvíle jsem trávila i v restauraci Makkabi a Literární čajovně (nádherná místa jak ze zašlých časů). Děkuji starší paní prodavačce v elektře na ulici 17. listopadu za milý rozhovor a místním pekárnám za bramborovou buchtu plněnou povidly.

Bonbónkem na dortu byla nemocnice. Přijetí a péče, jaké se mi zde dostalo, nejprve při předporodním kurzu, pak na gynekologické ambulanci a následně v porodnici, bylo až neskutečné. Kolektiv lékařů i sester vytvářel svou věčně dobrou náladou obrovskou pohodu, uklidňoval a léčil už jen svou milou všudypřítomností, empatií a starostlivostí. Mrzí mě, že neznám jmenovitě všechny, kdo o mě a posléze mého synka pečovali, moje díky patří všem. Především však sestře, která vedla předporodní kurz, v porodnici mě přijímala a svými zkušenými radami moc pomohla a nakonec nás přišla navštívit a pozdravit i na pokoj. Mladé sestřičce Veronice za stálou a laskavou péči v předporodní době. A nejvíce krásné a usměvavé paní doktorce Jitce Sládkové, která se navždy bude v mých představách tak trochu vznášet nad všemi jako dobrá víla – tak na mě aspoň po celou dobu porodu působila. Vděčím jí i za první fotky mého chlapečka.

(V souvislostí s porodnicí bych zde chtěla tak trochu apelovat na občany města Boskovice – měli jsme v Litomyšli také tak dobrou porodnici, ale za velmi nepěkných pletich byla letos zrušena. Važte si toho, že Vaše maminky mohou přivádět na svět děti v tak skvělém prostředí a hlavně doma a kdyby se nějaký darebák objevil s nápadem, že porodnici zruší, nedovolte mu překročit práh města a žeňte ho jak král Radovan Kazisvěta.)

Do Boskovic se budu vždy ráda a s trochou nostalgie vracet a vzpomínat. Městu přeji, aby nadále vzkvétalo a jeho obyvatelé, aby si udrželi svoji dobrou náladu.