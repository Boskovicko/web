---
title: Kulturní anketa 2013
author: Tomáš Trumpeš
category: kultura
tags: Boskovicko ankety 49-2013
---

Také na konci roku 2013 jsme položili několika osobnostem, o kterých jsme v průběhu uplynulého roku na kulturní straně psali, obvyklou otázku: Jaký je váš nejsilnější kulturní zážitek roku 2013? 1) na Boskovicku, 2) kdekoli jinde.

### Petr Pazdera Payne, spisovatel

1. Pro mě svým způsobem objevnou věcí byla hra Jáchyma Topola Uvařeno. Neznal jsem text hry a divadlo Naboso ho soudím originálně zdramatizovalo – vše, co se týká vězení, zločinu a trestu, zejména v literatuře, mě zajímá. Silně na mě zapůsobila taky přednáška o dvou vraždách na Kunštátském zámku, které záhy po únoru 1948 provedly s nejvyšší pravděpodobností komunistické tajné služby, ale tohle už asi nelze zvát „kulturním zážitkem“.
2. Na YouTube se mi občas podaří vyhledat film, který jsem viděl kdysi dávno (cca před 35 lety). Strom v Guernice (Arbre de Guernica) španělského režiséra Fernanda Arrabala představuje pozoruhodnou syntézu realistické či historické syrovosti se surreálným, fantaskním a absurdním pojetím.

### Dagmar Hamalová, ředitelka Muzea Boskovicka

1. Báseň Františka Halase Osudy, jejíž úryvek zazněl na letošním Halasově Kunštátě v záznamu hlasu Jana M. Tomeše.
2. Návštěva baziliky a nových expozic na Velehradě, na tento zážitek navázal podzimní boskovický koncert „velehradských“ studentů v rámci oslav cyrilometodějského jubilea.

### Jiří Palán, ředitel kulturního střediska Letovice

1. Určitě musím zmínit akce, které se konaly právě v Letovicích, kde prvním rokem působím a tento region poznávám zejména z židle kulturního domu v Letovicích. Akcí, které se mi velmi líbily, nebo mě dokonce nadchly, byl nespočet. Kulturní spektrum bych se nebál rozdělit na několik částí, začal bych divadlem: zde bych rozhodně jmenoval velkoopatovické ochotníky s jejich interpretací díla Naši furianti. Ač je to hra řekněme letitá, ukázalo se, jak je nadčasová a dokonce bych řekl, že i současná. Samozřejmostí u tohoto spolku jsou skvělé herecké výkony. Z výtvarného umění bych rád zmínil velice úspěšnou výstavu Václava Ježka alias Mácla Jábadbada – Pozdravy z Jižního kříže, kterou jsme mohli vidět v květnu na zámku Letovice. Co se týče hudebního zážitku, tak jsou jím dva koncerty z Letovic – Karel Kahovec a Geogre & Beatovens – skvělá hudba nestárnoucích legend, a pak také obnovení projektu RH Big Band, kdy se po asi půlroční práci podařilo toto tradiční hudební těleso, působící zejména na Boskovicku, s velkou slávou obnovit.
2. Bohužel nemám moc času na to, abych se dostal na ty „velké“ akce konané v Brně či Praze. Musím však říct, že i v menších městech a obcích se konají skvělé akce! Tou jednou bylo slavnostní otevření depozitáře Muzea kočárů v Čechách pod Kosířem na jaře tohoto roku, kde Václav Obr zrealizoval velmi výjimečný projekt a rozhodně doporučuji čtenářům návštěvu! Ale tím vůbec nejsilnějším kulturním zážitkem za celý rok, a teď mě omluvte, že budu řekněme velmi subjektivní, bylo pěvecké vystoupení mé dcery před Mikulášem!

### Martina Vašková, tisková mluvčí Moravské galerie v Brně

1. Vybavila se mi akce Honzy Hejny, který uspořádal výstavu fotek Jindřicha Štreita v opuštěné trafice u gymnázia na Sokolské ulici. Líbilo se mi využití netradičního nefunkčního prostoru propojené s kulturní sférou. Stále mě také těší expozice v Muzeu Boskovicka, kterou považuji za velmi zdařilou, a to, že fungují Sklepy, za přímo skvělé.
2. Ve svém volnu se snažím kulturním zážitkům spíš vyhýbat, ale letos se mi splnilo hned několik tajných přání – dostala jsem se na koncert CocoRosie a viděla toto zcela neuchopitelné sesterské duo, zajela jsem si na představení Tance Praha, a následně konečně sebrala odvahu a začala chodit tancovat. Aktuálním nejsilnějším zážitkem je určitě film Markéta Lazarová v kině – ta mě vždycky dostane. Velkou událostí je znovuotevření brněnského kina Scala, a to jednak proto, že zahýbalo brněnskou kulturní scénou a také proto, že se mnoho mých známých z Boskovic přesunulo do Brna. A příroda, lesy, toulky – to jsou pro mě zaručeně nejsilnější okamžiky.

### Tomáš Marvan, vedoucí kina Panorama

1. Nic, z čeho bych byl takzvaně „odvařenej“ mě letos na Boskovicku nepotkalo. Pokud mám však vyzdvihnout pár akcí a nechci jmenovat tradiční události, které se v této anketě objevují, tedy Boskovický festival a festival Iberica, pak musím vyzdvihnout únorový koncert kapely Zrní v Zámeckém skleníku a literární večer v rámci Halasova Kunštátu. Ale snad nejvíce si užívám koncerty na Turbíně pro jejich atmosféru, a protože jsou mi žánrově nejbližší.
2. Jednoznačně výstava plakátů Alfonse Muchy ze sbírky Ivana Lendla, která proběhla letos v Obecním domě v Praze. Sice toto rozsáhlé dílo bylo vystavené v hodně stísněném prostoru, přesto si myslím, že kurátor nemohl vybrat lepší místo. Sledovat Muchovy secesní krasavice v jedné z nejhezčích secesních budov u nás byl zážitek. A taky proto, že po dlouhé době bylo v České republice vystaveno téměř komplexní dílo světoznámého výtvarného umělce. Obávám se, že pokud by to nebyl rodák, vůbec by se tak nestalo.

	Největším filmovým zážitkem roku je pro mě snímek Velká nádhera italského režiséra Paola Sorrentina, který dělá čest svému jménu. V programu kina Boskovice se ještě určitě objeví, tak si ho nenechte ujít.

### Martin Krajíček, mandolinista, předseda umělecké rady ZUŠ

1. Velmi citlivě a zdařile opravená budova bývalé školy na ulici Bílkova.
2. Chick Corea: Vigil, skvělý koncert jazzového pianisty a skladatele v Brně.

### Kristýna Sedláková, klavíristka, studentka HAMU
1. Velkou radost mi udělal nedávný koncert brněnské kapely Květy na Sklepech a koncert bubeníka Pavla Fajta tamtéž. Ráda vzpomínám i na čtení Víta Ondráčka a Petra Pazdery Payna v boskovickém muzeu. V našem městě mě vždycky těší iniciativa a originalita, s tou může do kulturního života vstoupit prakticky kdokoliv a dodat mu nový rozměr – chce to jen nápad. V této souvislosti bych určitě chtěla zmínit aktivitu Honzy Hejny, ať už se jedná o oživení parčíku mezi ulicemi Sokolská a Hálkova pověšením červené houpačky nebo výstavy Dokouřeno?! fotografa Jindřicha Štreita v prostorách bývalé trafiky v parčíku nad gymnáziem. Obě akce jsou podle mě vynikajícím krokem k tomu, jak z kultury nedělat něco odcizeného, něco, co se odehrává stranou společnosti, která může jen tiše a obdivně přihlížet. Zvlášť na malém městě totiž tato ‚sakralizace‘ kultury může místy vypadat skoro komicky.
2. Z mimoboskovických akcí mě potěšil březnový koncert britské kapely Mumford and Sons v pražské Lucerně (a to dokonce tak moc, že jsem si cestou zpátky ve vlaku říkala, že ho nesmím zapomenout zmínit na konci roku v kulturní anketě). Taky si vážím aktivity Ondry Tajovského při vedení nově vzniklého Vernum 2013 Ensemble. Pracujeme dvakrát ročně na zajímavých projektech a pro mě je každá práce silným (a z pozice interpreta snad o to silnějším) kulturním zážitkem.

	A nesmím zapomenout zmínit hory. Kdykoliv stojím na vrcholku a rozhlížím se nevěřícně kolem sebe, tak nějak mě uklidňuje, že za tím nejdokonalejším kulturním zážitkem nestojí lidé a jejich snaha. Letos v tomto ohledu jednoznačně vítězí výlet na Hochgolling v rakouských Taurách.

### Jan Bařinka, odborný pracovník Ústavu pro jazyk český, dramaturg klubu Sklepy

1. V letošním roce mám největší radost z toho, že se můžu spolupodílet na dramaturgii znovuotevřeného hudebního klubu Sklepy a že se nám podařilo uspořádat koncert takových legend, jako jsou Našrot nebo Pavel Fajt. Na druhou stranu mám méně času stíhat ještě další akce, uvedu tedy ještě alespoň stabilně kvalitní festival Boskovice 2013 a několik velmi povedených hudebních akcí na Turbíně.
2. V létě jsem navštívil filmový festival Noir Film Kokořín. Byla to moje vůbec první zkušenost podobného druhu (nikdy dřív jsem na filmovém festivalu nebyl), a přestože má očekávání byla značně odlišná od skutečnosti, zklamán jsem rozhodně nebyl. Organizátoři zvládli první ročník festivalu velmi dobře a i díky tomu, že mám film-noir moc rád, jsem měl z celého pětidenního festivalu opravdu silný zážitek.

### Vladimír Kiseljov, výtvarník
1. Vzhledem k tomu, že jsem se v Boskovicích kvůli svému pracovnímu vytížení pohyboval jen málo, je pro mě největším zážitkem do Boskovic vůbec přijet. Kulturní zážitek je pro mě cesta židovským městem kolem zámku ke hradu, miluji jejich ducha. S odstupem času si čím dál víc uvědomuji, jak jsou krásné město, jak krásně vyrůstají z okolní krajiny.
2. 8\. srpna jsem byl na wagnerovských Bayreuther Festspiele na představení Lohengrina, kde hlavní úlohu zpíval jeho v současnosti nejzářnější představitel – Klaus Florian Vogt. Vidět takto v celistvosti dokonalé provedení je vzácnost, hudebně, režijně i pěvecky, zůstává vám to dlouho zapsané v duši.
