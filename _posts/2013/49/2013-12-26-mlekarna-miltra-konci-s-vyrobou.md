---
title: V mlékárně Miltra končí výroba
authors: M. Krajíčková
category: zpravodajství
tags:
- Městečko Trnávka
- 49-2013
---

Nad otázkou, zda a co budou zákazníci po Novém roce nakupovat v podnikové prodejně na Komenského ulici v Boskovicích, visí otazník. Během listopadu totiž mlékárna Miltra z Městečka Trnávky přestala vykupovat mléko a začala doprodávat zásoby svým odběratelům. K 1. lednu prodej skončí, zachována bude pouze zakázková výroba, tedy taková, kdy si dodavatelé nechají dělat výrobky ze svého mléka. Zaměstnáno zůstane jen nejnutnější množství pracovníků. To jsou fakta konce téměř 113leté tradice mlékárny.

Jak uvedl mluvčí firmy Andrej Čírtek, důvodem všeho je nepříznivá hospodářská situace podniku, která vznikla v důsledku situace na trhu a špatného obchodního vedení. „Minulé vedení celou dobu vykazovalo zisk. Když v říjnu letošního roku nastoupil nový jednatel, který nechal udělat audit, zjistilo se, že bývalé vedení tajilo skutečný stav. Podnik vyčíslil ztrátu v řádu desítek milionů korun. Jediným řešením je reorganizace a restrukturalizace výroby se záměrem najít investora nebo kupce,“ dodal Andrej Čírtek.

Nezodpovězen tedy zatím zůstává nejen osud boskovické prodejny, ale především skutečnost, zda vůbec ještě někdy zákazníci najdou oblíbené výrobky z Miltry na pultech obchodů.
