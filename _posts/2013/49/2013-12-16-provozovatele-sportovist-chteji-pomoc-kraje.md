---
title: Provozovatelé sportovišť usilují o pomoc kraje
author: Petra Bílá
published: false
category: z regionu
tags: Boskovice 49-2013
---

Firma Služby Boskovice, pod kterou spadá provoz sportovišť v Boskovicích, chce v příštím roce zkusit využít vhozenou rukavici v podobě dotačního programu Zkvalitnění sportovního prostředí v Jihomoravském kraji. Z něj bude žádat o finanční podporu na pořízení automatického zavlažovacího systému fotbalového hřiště. „Pořízení automatického zavlažovacího systému by mělo i s daní vyjít zhruba na dvě stě osmdesát tisíc korun. Ještě musím zhodnotit, jak vysokou bychom měli spoluúčast, protože když bychom měli spoluúčast vyšší, tak máme větší šanci, naše žádost uspěje. Pokud bychom ale na dotaci nedosáhli, nepočítám s tím, že bychom systém automatického zavlažování v příštím roce pořídili,“ sdělil jednatel společnosti Služby Boskovice Milan Strya.

Mluvčí krajského úřadu Jihomoravského kraje Denisa Kapitančiková prozradila, že letos vyhlásili sedmý ročník dotačního programu Zkvalitnění sportovního prostředí v Jihomoravském kraji. „Program je určen pro právnické osoby, jejichž hlavní náplní jsou činnosti v oblasti tělovýchovy a sportu. Zatím jsme z okresu Blansko obdrželi jednu žádost o dotaci. Největší množství žádostí však tradična dorazí před uzávěrkou. Loni jsme z celého kraje přijali dvě stě osmapadesát žádostí o podporu v celkové hodnotě téměř devětadvacet milionů korun. Vyhovět jsme mohli jen šestaosmdesáti žádostem a celková podpora činila bezmála deset milionů korun,“ sdělila Kapitančiková.