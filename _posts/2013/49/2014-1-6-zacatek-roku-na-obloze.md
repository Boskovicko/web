---
title: Začátek nového roku na obloze
author: Jaroslav Chloupek
category: informace
tags: astronomie 49-2013
---

Když starý rok končí a nový začíná, více si uvědomujeme naši závislost na čase. Čas je významná fyzikální veličina, avšak definici času nenajdeme. Ze zkušenosti máme představu o tom, co čas je. Denně s ním pracujeme, náš život je vlastně vložen do času. Každý náš životní okamžik je časově vymezen. Vědci se shodují na tom, že je čas chápán jako rovnoměrně plynoucí kontinuum, které nezávisí na věcech a událostech. Můžeme si to hned ověřit, protože neovlivníme skutečnost, že 31. 12. skončí rok 2013 a v souladu s během času se ujme vlády rok 2014. My ho jistě rádi přivítáme a ve shodě s astronomy přijmeme, že rok 2014 gregoriánského kalendáře u nás začíná 1. ledna v 0:00 hodin středoevropského času. Jedná se o rok nepřestupný o 365 dnech.

Na obloze nijak nový rok nezaznamenáme. Souhvězdí zůstávají, nebeská tělesa se pohybují a večerní i noční jasná obloha nás opět zve k pozorování. Nabízí nám krásná zimní souhvězdí, která uvidíme, pokud jsme obráceni k jižnímu bodu a očima se posouváme od východu k západu: Malý pes, Blíženci, Orion (nejkrásnější souhvězdí), Býk, Beran, Ryby, Velryba a dospějeme až k Andromedě a Pegasu. Nad souhvězdím Býka se rozprostírá dosti známé a pěkné souhvězdí Persea (Perseus), na nějž se zaměříme více.

Perseus leží vlevo od Andromedy, a jak bylo uvedeno, nad souhvězdím Býka. Souhvězdí Persea má tvar obráceného písmene Y nebo obráceného poháru. Nejjasnější hvězdou je Algenib s jasností 1,8 mag a vzdáleností 592 ly. Významnou hvězdou je Algol se vzdáleností 93 ly a jasností 2,1 mag. Má slabého průvodce, který ji pravidelně zakrývá a tím mění jasnost v pravidelných intervalech asi 20 h 40 min. Takovým hvězdám se říká zákrytově proměnné. Pozoruhodné jsou také difuzní mlhovina Kalifornie a otevřená hvězdokupa Chí a h Persei. Je možné ji vidět i pouhým okem. V horní části souhvězdí nacházíme radiant meteorického roje Perseid (nazvaný Slzičky sv. Vavřince). Tento nejznámější meteorický roj pozorujeme kolem 10. srpna.

Báje prozrazuje, že řecký hrdina Perseus vysvobodil princeznu Andromedu ze zajetí mořské obludy. Andromeda se poté stala manželkou slavného hrdiny Persea.

Ze zkušenosti víme, že se od lednového Slunce příliš neohřejeme. Slunce je ještě stále nízko nad obzorem, avšak pozvolna šplhá vzhůru ke světovému rovníku. Slunce 1.1. 2014 vyjde v 7.59 a zapadne v 16.09. 31.1. 2014 vyjde v 7.35 a zapadne v 16.52. Během ledna se den prodlouží o 1 h 7 min, vzpomeňme na pranostiku: Na Hromnice o hodinu více. Sluneční azimut vzroste z 54° na 64° (o 10°). Naši pozornost zaujme vzdálenost Země–Slunce. Dne 4.1. 2014 ve 12 hodin SEČ je Země Slunci nejblíže: 147,1 milionů km. Do znamení Vodnáře Slunce vstoupí 20.1. ve 4.50 SEČ.

I v lednu bude naši Zemi po eliptické dráze obíhat Měsíc. Při tomto pohybu ukáže známé fáze: 1.1. nov, 8.1. první čtvrt, 16.1. úplněk, 24.1. poslední čtvrt a konečně 30.1. opět nov, takže v lednu 2014 Měsíc se projeví v pěti fázích. Měsíční přízemí nastane 1.1., vzdálenost od Země 356 926 km. 16.1. zaznamenáme měsíční odzemí, vzdálenost je 406 533 km a ještě jednou měsíční přízemí 30.1., vzdálenost Měsíce je 357 076 km. Letos nás čekají dvě zatmění Měsíce, a to v dubnu a v říjnu. U nás však obě zatmění nebudou viditelná.

Pokud se týká planet, budou v lednu všechny planety viditelné, pochopitelně v různých časových intervalech. Koncem měsíce nad jihozápadem je možné vidět Merkur. Venuši můžeme vidět v první polovině ledna večer na jihozápadě, koncem měsíce ráno na jihovýchodě. Ve druhé polovině noci v souhvězdí Panny najdeme Mars. Jupiter bude silně zářit po celou noc v souhvězdí Blíženců. Ráno na jihovýchodě je možné spatřit Saturn (ve Vahách). Na večerní obloze v souhvězdí Ryb můžeme nalézt Uran a na jihozápadě ve Vodnáři je Neptun.

Také v lednu lze pozorovat zajímavé astronomické úkazy. Předně nastane konjunkce planet s Měsícem: 15.1. Jupiter, tuto konjunkci můžeme pozorovat po celou noc 14. a 15. 1. Dále 23–26. 1. bude Měsíc v konjunkci s Marsem a nastane seskupení Měsíce, Marsu a Saturnu, pozorovat lze ráno na jihovýchodě. 29.1. proběhne konjunkce Měsíce a Venuše ve 3 hodiny ráno. Jev uvidíme i za svítání. Za zmínku stojí připomenout maximum meteorického roje Kvadrantid a skutečnost, že 4.1. bude Jupiter nejblíže Zemi, vzdálenost 629,9 milionů km.

Přejeme hodně úspěchů při pozorování oblohy v roce 2014.