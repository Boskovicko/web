---
title: Zastupitelé odpověděli petentům ze Štefánikovy
author: Tomáš Trumpeš
category: z regionu
tags: Boskovice doprava 49-2013
---

Boskovické zastupitelstvo schválilo koncem minulého roku na svém zasedání odpověď obyvatelům ulice Štefánikova, kteří se podepsali pod petici. Ti protestují proti zprůjezdnění této ulice přes areál Minervy, odkud by se mohla auta směřující z Boskovic na Jevíčko napojovat z ulice Nádražní a vyhnula by se tak frekventované ulici Sokolské.

Obyvatelé Štefánikovy mají obavu především z toho, že by této možnosti využívaly i nákladní vozy a kamiony, což by mohlo znamenat jednak znepříjemnění života v dosud relativně klidné lokalitě, a také by to mohlo kvůli nedostatečné kvalitě vozovky přinést poškození jejich domů a inženýrských sítí vedoucích pod vozovkou. Petenti požadují provést odbornou expertízu stavu vozovky, možnost petičního výboru být u jejího vypracovávání a opravit ulici Polní a Příční.

Své výhrady zopakovali i na zastupitelstvu. V diskusi se rovněž otevřela možnost vybudování zcela nové silnice, po které by auta mohla z Nádražní ulice pokračovat dále a na stávající komunikaci směrem na Jevíčko se napojit až za městem. Tato varianta by však dle politiků byla reálná pouze v případě, že by se za její realizaci postavil Jihomoravský kraj. Boskovičtí zastupitelé se však zavázali, že jednání s krajem o této možnosti vyvolají.

Vedle toho zastupitelé petenty ujišťují, že není cílem zprůjezdnění Štefánikovy ulice přesměrovat tudy nákladní a kamionovou dopravu na Jevíčko a že v roce 2014 bude na zprůjezdnění ulice zpracována projektová dokumentace. Její součástí bude průzkum podloží, únosnosti pláně a stavu podzemních inženýrských sítí. Opravy ulic Polní a Příční by se měly řešit až po opravě vodovodu a kanalizace, ty však nejsou z finančních důvodů v roce 2014 plánovány. Měly by být provedeny zároveň s opravou ulice Štefánikovy. Zastupitelé rovněž přislíbili, že petenty seznámí s odbornou expertízou, kterou provádí externí firma.

Samotné zprůjezdnění Štefánikovy ulice připadá podle zastupitelů v úvahu nejdříve v roce 2015, pokud bude na realizaci záměru dostatek peněz.