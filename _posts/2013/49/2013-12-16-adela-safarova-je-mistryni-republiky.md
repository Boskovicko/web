---
title: Adéla Šafářová je mistryní republiky
author: Lubomír Slezák
published: false
category: sport
tags: Slaný cyklistika 49-2013
---

Za sychravého a chladného počasí byla ve Slaném závodem o mistrovské tituly ukončena sezóna většiny mladých cyklokrosařů a žen. Na kluzké trati v okolí plochodrážního stadionu se postupně do dresů českých mistrů oblékli: Adéla Šafářová (Moravec Benešov), Matouš Měšťan (Mladá Boleslav), Roman Benc (Cycling Znojmo), Adam Ťoupalík (Cyklo Team Tábor) a Martina Mikulášková (TJ Stadion Louny). V rámci tohoto šampionátu se také uskutečnil osmý díl Toi Toi Cupu, který vyhrál Michael Boroš.

Po lehkém zaváhání v Kolíně nikomu nedala šanci kadetka Adéla Šafářová, která si dojela pro letošní úctyhodné deváté vítězství a titul mistryně ČR. Stříbrnou medaili vyjela Denisa Lukešová (Author Team Stupno) a bronz patří Denise Minárikové-Švecové (Švec Cyklo Team Soběslav). Adéla Šafářová je i vítězkou Českého poháru, protože ve Slaném tato série pro mládežnické kategorie vrcholila.

Ve starších žácích posunul laťku svých cyklokrosařských schopností Tomáš Tlamka opět o něco výše, když dojel na 16. místě. Pozadu nezůstal ani Dominik Prudek, který v tvrdé konkurenci kadetů dojel na 26. místě.

Nejlepším juniorem byl táborský Adam Ťoupalík (ČEZ Cyklo Team Tábor), v ženách letošní suverénka Martina Mikulášková (TJ Stadion Louny) nedala nikomu šanci.