---
title: Vánoční zboží od loňského roku nezdražilo
author: Petra Bílá
category: publicistika
tags: Boskovicko Vánoce 49-2013
---

Cukroví, stromek, kapr – symboly, bez kterých si málokdo umí představit ty pravé Vánoce. V letošním roce prodejci většinou drží ceny při zemi, a tak bude vánoční nákup stát zákazníky přibližně stejně jako v minulém roce.

Ti, kteří chtějí na štědrovečerním stole šupináče, s jejich sháňkou nemají problém. Kádě s kapry se objeví v obcích v prodejnách spotřebního družstva Jednota Boskovice. „Se stanovením ceny za jeden kilogram kapra vyčkáváme až do poslední chvíle, podle toho, jak se zachová konkurence. Ale podle prognóz dodavatelů by letos cena kaprů neměla být výrazně vyšší než loni,“ prozradil místopředseda Spotřebního družstva jednota Boskovice Petr Čopák. Doplnil, že kádě s pohořelickými kapry navezou do prodejen Jednoty dvacátého a jednadvacátého prosince. „V prodejnách, které mají otevřeno i v neděli, budeme ryby prodávat ještě o den déle,“ podotkl Čopák.

Na vánočním stole nesmí chybět cukroví. Vůně vanilky a perníkového koření patří k té správné vánoční atmosféře. Některé hospodyňky ale neoplývají cukrářským umem nebo zkrátka kvůli nedostatku času dají přednost cukroví pečenému na zakázku. Kilogram takového cukroví lze pořídit přibližně za tři sta korun. „Už druhý nebo třetí rok držíme stejnou cenu, i když vstupní suroviny, především máslo, poměrně hodně zdražily. V jednom kilogramu cukroví je třicet druhů cukroví, od každého dva kousky. Práce máme hodně, dokonce si u nás pečení objednávají i zákazníci z Brna,“ sdělila majitelka Švancarovy cukrárny v Kunštátě Jana Švancarová. V cukrářství u Kaderků letos nepatrně zdražili. Kilogram cukroví tak stojí tři sta deset korun, i tak si ale cukroví objednává poměrně dost zákazníků.

Co se týká vánočních stromků, záleží na vkusu i finančních možnostech zákazníků. Jedny z nejlevnějších stromků mohou lidé pořídit na polesích v  Benešově, kde je nabízí společnost MP Lesy. Vánoční stromky jako tradičně prodává i František Opluštil ve Voděradech. „Stromky prodáváme už od druhého prosincového týdne. Letos nabízíme borovici lesní, borovici černou a smrk stříbrný. Cena za standardní výšku stromku je tři sta korun včetně zabalení,“ nabídl Opluštil.
