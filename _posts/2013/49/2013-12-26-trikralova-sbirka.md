---
title: Tříkrálová sbírka začne na Nový rok
authors: M. Krajíčková
category: zpravodajství
tags:
- okres Blansko
- charita
- 49-2013
---

Již od 1. ledna bude možné v Blansku, Boskovicích a dalších obcích regionu potkávat skupinky tříkrálových koledníků, kteří budou koledovat nejen v ulicích, ale i v jednotlivých domácnostech a prosit o finanční dar pro Charitu.

Jako každoročně se jedná o akci nejen Oblastní charity Blansko. Sbírku pořádá Charita ČR v celé republice již po čtrnácté. Charita se prostřednictvím koledníků bude snažit vybrat dostatek peněz pro potřebné stejně jako v loňském roce, kdy se podařilo shromáždit neuvěřitelných 1 502 806 Kč. „Z minulého ročníku sbírky jsme mimo jiné pořídili několik elektrických postelí, antidekubitní matrace a podpažní chodítka pro nemocné a seniory, o které se prostřednictvím našich služeb staráme,“ uvedla koordinátorka sbírky Marie Sedláková. „Sbírky se letos zúčastní na 380 skupinek koledníků, za což jim patří velký dík stejně jako lidem, kteří přispějí svým darem. Záměrem sbírky je pomoci lidem v tísni, v akutní krizové situaci nebo hmotné nouzi, například ohroženým rodinám, které se svými dětmi žijí na hranici chudoby, dále nemocným a seniorům v našich službách. Rádi bychom také podpořili společné aktivity dětí, mládeže a seniorů,“ upřesnila Sedláková.

Tříkrálová sbírka, která potrvá do 14. ledna, bude mít i doprovodný program. „Ve čtvrtek 9. ledna mezi 9 a 16 hodinou připravujeme v Boskovicích Tříkrálové měření tlaku a cukru. Zatím zůstává v jednání, na kterém místě se akce bude konat. Tuto informaci, stejně jako další podrobnosti o sbírce, se mohou zájemci dozvědět na [našich webových stránkách][web],“ dodala Marie Sedláková.

[web]: http://www.blansko.charita.cz/
