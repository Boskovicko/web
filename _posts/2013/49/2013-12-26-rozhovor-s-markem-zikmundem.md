---
title: „Lidi přitahují Vánoce i proto, že Bůh k nám přišel v podobě bezbranného dítěte,“ říká farář Marek Zikmund
author: Tomáš Trumpeš
category: publicistika
photo: http://i.imgur.com/xYWFVJb.jpg
tags:
- Boskovice
- rozhovor
- vánoční příloha
- 49-2013
---

Evangelický farář Marek Zikmund po dvanácti letech služby v Boskovicích odešel v létě i se ženou Martou a dcerami Janou, Alenou a Lýdií do Přerova. Na uvolněný sbor nastoupí nový farář až v létě, proto do Boskovic Marek Zikmund stále pracovně zajíždí vypomáhat. Při jedné z těchto návštěv jsme mluvili o evangelijním příběhu, který začíná o Vánocích, o zájmu o duchovní otázky v dnešní společnosti a o jeho vztahu k Boskovicím.

**I když to tak možná někdy nevypadá, Vánoce jsou přeci jen křesťanské svátky, které připomínají narození Ježíše Krista. Kdo to vlastně byl ten Ježíš Nazaretský?**

My křesťané vyznáváme, že to byl jak pravý Bůh, tak pravý člověk. Evangelia o něm vyprávějí jako o člověku, který nám ukázal pravou Boží tvář. Jak je nám Bůh blízko.

**Novozákonní příběh evangelií začíná v Betlémě před více než dvěma tisíci lety. V čem vánoční zvěst promlouvá k dnešnímu člověku?**

Zrovna Vánoce jsou svátky, které lidi nepřestávají dojímat. A je to dáno právě tím, že Ježíš přišel na svět tak, jak nám to i dnes přibližují nejrůznější betlémy. Ty začaly vznikat v dobách Františka z Assisi, který si je skládal, aby měl kulisy, do kterých se Ježíš narodil, stále před očima. Tedy moment, kdy se něco mimořádného přihodilo v obyčejném dítěti. Už první lidé, kteří toho byli svědky, poznali v tomto dítěti zaslíbeného Mesiáše, budoucího Krista a Spasitele. Lidi vánoční příběh stále přitahuje i z toho důvodu, že Bůh k nám přišel nikoliv z pozice své síly a moci, ale právě v podobě bezbranného dítěte, v podobě života, tak jak jej známe my všichni. A můžeme si proto říct, že Pánu Bohu není nic lidského cizí. Od samého počátku na sobě Ježíš zažívá odevzdanost do tohoto světa, ve kterém se na první pohled zdá, že první housle zde hrají mocní jako král Herodes, před kterým se musela Ježíšova rodina ukrývat. Ale potom se prokázalo, že nejvyšší moc drží někdo úplně jiný. Ježíš na konci života umírá na kříži a opět se zdá, že vítězí ti, kteří ho ukřižovali. Ale všechna evangelia končí zprávou o vzkříšení. A ta dokládá, že moc je v rukou Božích. A to si připomínáme i při oslavě počátku Ježíšova života.

**Mluvíš o Ježíši jako o Spasiteli. Křesťané věří, že přišel proto, aby zemřel za naše hříchy a svou smrtí je vykoupil. Řeší dnes lidé stejná témata, tedy své hříchy a své viny? Setkáváš se s lidmi, kteří hledají odpuštění?**

Setkávám. Myslím, že odpuštění a smíření hledáme všichni, ať už se považujeme za věřící, nebo nevěřící. My věřící máme tu výhodu, že je toto téma v našem životě stále přítomno, máme v rukou Bibli, kde se o těchto věcech mluví, a především žijeme právě ve vztahu k Ježíši Kristu, který nám odpouští a přijímá nás. Vyznání našich vin a přijmutí Božího odpuštění je pravidelnou součástí našich bohoslužeb. A ani po stoletích se to neobehrálo, protože je to něco, co všichni potřebujeme. Potkávám se s lidmi, kteří přicházejí do kostela úplně nově a vyhledávají společenství křesťanů právě proto, že hledají někoho, kdo by je přijal i s tím balíkem viny, který si táhnou s sebou. Slovo hřích je možná zprofanované, ale vyjadřuje něco důležitého, co bychom v našem životě někdy rádi zahrabali pod koberec, tedy různé formy našeho selhání. Něco, na co bychom rádi zapomněli, ať už ve svém vlastním životě nebo v životě společnosti, ve které žijeme. Je prokázáno a sami to jeden každý prožíváme, že nevyznanou vinu čas neléčí, ale naopak zůstává v nás jako nezhojené trauma, a je potřeba ji léčit. A my věříme, že jediný, kdo nás z těchto věcí dokáže opravdu vyléčit, je odpouštějící Bůh, tak jak jsme jej poznali právě v Ježíši Kristu.

**Ústředním tématem Ježíše je bezesporu láska. Někdy se mi při četbě evangelií zdá, že Ježíš akcentuje právě to, aby jako princip fungovala v našich vztazích v tomto světě. Tedy že se nás nesnaží vytáhnout někam mimo tento svět, do stavu nějaké transcendentální blaženosti, ale spíše své učedníky stále přivádí k tomu, aby lásku realizovali ve svých běžných každodenních životech.**

V evangeliích bychom našli oba dva motivy, jak vztah k transcendentnu a jakýsi až mystický ponor, tak úroveň života na zemi. O vztaženosti vzhůru vypovídá třeba Ježíšovo proměnění na hoře, kdy pár učedníků vidí Ježíše zahaleného ve zvláštním světle a vedle něj proroky Eliáše a Mojžíše, kteří už byli v té době dávno po smrti. A najednou je mají před očima a Ježíše mezi nimi jako Božího syna. To je skutečné mystické vytržení. Ale to končí a oni jsou posláni sloužit zde na zemi. Myslím, že je to hezky vyjádřeno v Ježíšově dvojím přikázání lásky: milovat Hospodina z celého svého srdce, z celé mysli a z celé své duše, a milovat bližního svého jako sám sebe. Ne nadarmo o Ježíši neustále čteme, že se setkával většinou s lidmi vyvrženými na okraj společnosti, ať už z důvodu nemoci nebo hříchu. Tedy s lidmi, kterými ostatní pohrdali a chtěli je trestat, jako tu nevěstku, kterou Ježíš zachránil tím, že řekl známá slova: Kdo je bez hříchu, ať hodí po ní kamenem.

**Zůstává tato úloha i pro dnešní křesťany a dnešní církve stejná? Umějí dnes církve nacházet si cestu k těm, kteří stojí na okraji a potřebují milosrdenství?**

Určitě to patří k našemu poslání. Tedy být otevření pro tyto lidi a nacházet k nim cestu. Já myslím, že se to často děje, nejrůznější církve to dělají a dělají to dobře – v charitativní oblasti, v sociálních službách. Druhá věc je, jak se církve staví třeba k lidem homosexuální orientace, mám zkušenost, že i z této oblasti přicházejí k nám evangelíkům lidé, kteří hledají ukotvení v křesťanském společenství. Vědí, že u nás bývají přijati bez jakýchkoliv výhrad.

**Takže vlastně není tak jednoduché rozpoznat, kdo potřebuje podanou ruku. Nemusí to být jen chudí a nemocní, ostatně i příběh o celníku Zacheovi ukazuje, že i bohatí a úspěšní mohou potřebovat milosrdenství.**

Milost a odpuštění potřebujeme všichni. My většinou vidíme Ježíše, jak se pohybuje na spodním okraji společnosti, ale nevyhýbá se ani lidem nahoře. V této věci není před Bohem rozdílu. Ať jsme bohatí nebo chudí, můžeme na tom být, co se týče našich selhání a hříchů, úplně stejně.

**Myslíš si, že je naše společnost skutečně tak bezvěrecká, jak se říká, nebo je spíš neukotvená, ale hledačská? Je duchovní rozměr života lidem lhostejný?**

Myslím si, že duchovní oblast lidem lhostejná není. Možná by se dalo říct, že společnost je plná proticírkevních resentimentů, toto negativní nastavení je někdy až absurdní, jak se to v poslední době několikrát projevilo při předvolebních kampaních. Zároveň ale mám zvlášť teď, když se pohybuji průmyslovým městem, jakým je Přerov, tu zkušenost, že se zde objevují lidé, kteří vyrostli v úplně ateistickém prostředí a teď hledají, kde by se duchovně občerstvili. Touží po nějakém společenství, které by je přijalo. To, co prožívali doposud, je pro ně nedostačivé. Takových hledajících je naše společnost plná. Nakonec o tom svědčí i oslava Vánoc a to, jak se na ně všichni chystají. Může nám to přijít jako šíleně komerční, výklady obchodních domů nás už od října lákají k nákupům, města jsou osvětlena a vyparáděna. Ale i to prozrazuje, že svátky se lidí nějak dotýkají. A i když do kostela jde třeba jen zlomek, tak existuje nějaké povědomí o tom, jaká událost a hodnoty za těmito svátky jsou. A i to je svědectví o tom, že duchovní stránka života není pro lidi úplně okrajová.

**Narazili jsme teď na to, že ses dostal do trochu jiného města a prostředí. Můžu se na závěr zeptat, jak zpětně vnímáš své působení v Boskovicích?**

Je to ještě velmi živé. Rádi na Boskovice vzpomínáme a jsme moc rádi, že jsme tady mohli prožít dvanáct let. Hned jsme si tady zvykli a velice se nám tady líbilo, nacházeli jsme zde hodně milých a blízkých lidí. Byli jsme propojeni nejen s lidmi z evangelické církve, ale i z jiných církví a s mnoha dalšími lidmi ve městě. Za to jsme velmi vděčni. Po příchodu do Boskovic, do docela malého města, jsme byli překvapováni, jak je to tady živé, kulturně i jinak. Navíc jsme sem přišli pouze ve dvou a odcházeli jako pětičlenná rodina, takže i v tomto ohledu pro nás Boskovice znamenaly nesmazatelnou stopu v našich životech.

**Věříš tedy, že se budete do Boskovic dál vracet?**

Já myslím, že určitě. Ta pouta ke konkrétním lidem se nedají odbourat. A není to ani tak daleko. Jen si pak hlavně já musím dávat pozor, abych nelezl do zelí svému nástupci, který sem snad již v dohledné době nastoupí.
