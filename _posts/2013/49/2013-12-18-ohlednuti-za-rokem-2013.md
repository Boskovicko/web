---
title: Ohlednutí za rokem 2013
author: Jitka Melkusová
category: publicistika
tags: editorial 49-2013
---

Milí čtenáři, letošní rok 2013 máme prakticky za sebou. Byl dobrý, či špatný? Pro někoho tak, pro jiného onak. Jak už to v životě člověka, rodiny a širšího společenství bývá.

Jen lehce vám připomenu, co se událo na Boskovicku. Velmi intenzivně se řešila problematika bazénu v Červené zahradě. Nakonec své vyšetřování policie odložila a Boskovice si ho opraví samy a na své náklady. Milým zimním překvapením se staly zabíjačky v obcích. Jenže to se zase nesmí říkat, protože… Rodiče dětí řešili školství. Je zájem o alternativu, ale i o posun samotného základního systému, zdá se zasmrádlý. Mile překvapili lidé, kteří na své náklady opravují památky, vracejí je do života tím, že je užívají, ba jejich užívání nabízejí i veřejnosti – žundr v Sebranicích, mlýn v Sychotíně. Hledač pokladů skutečně našel poklad. V Boskovicích na Zlatníku. Málem ho za to zavřeli, protože byl poněkud naivní. Stát by mu totiž za nález dal víc, než kolik utržil. Lidé v Šebetově se postavili proti výstavbě likvidovny potravin. Udělali to ale blbě, málo sofistikovaně. Zatím není jasné, jak celá kauza dopadne. Stejně tak snaha o výstavbu bioplynek ve Vanovicích, či Třebětíně. Občané Boskovic už podruhé ukázali, že se nedají a vynutili si referendum ohledně výstavby sportovní haly na Slovákově ulici. Skutečnost, že nedopadlo v jejich prospěch je z hlediska otáčení zeměkoule nepodstatná. Poněkud tristní byla kauza Sklepy. Rozhodnutí místního stavebního úřadu musel zrušit kraj. A Sklepy jedou!

Za velmi, velmi bolestné považuji ale postoj boskovického a letovického zastupitelstva k hazardu. Jinde se dávno rozhodli, že s hazardem nechtějí nic mít, i když radnice přijde o pár milionů do místního rozpočtu. (Zřejmě je podle nich lepší, když do něho přispívají blízcí závislých.) No a v době, kdy se všude mluví o plánování, strategiích či analýzách se tak nějak přestalo skutečně a odpovědně plánovat, definovat potřeby společnosti, regionu, obce, ať už ze střednědobého nebo dlouhodobého pohledu. A tak se nám v celé zemi nedostává mateřských školek. Prý to za pár let přejde. No, milé děti, narodily jste se do nevhodné doby – říká stát, obec – nějak jsme s vámi nepočítali.

A teď z jiné kopy, milí čtenáři. Vánoce jsou obdobím obdarovávání. Dlouho jsme přemýšleli, jak obdarovat vás a přišli jsme na dar nikoliv hmotný, ale vlastně není ani nehmotný. Dostáváte od nás dar virtuální – nový web RN Boskovicko. Nadělili jsme ho sami sobě, ale samozřejmě i vám, k pětadvacítce. Ano, Boskovicko v příštím roce oslaví krásné 25. narozeniny.

Krásné Vánoce a rovnou páteř v příštím roce 2014!
