---
title: Na přelomu roku stoupne počet lidí bez práce
authors: Petra Bílá
category: zpravodajství
tags: Boskovicko nezaměstnanost 49-2013
---

K poslednímu listopadovému dni se v okrese Blansko o jednu desetinu procenta zvýšila míra nezaměstnanosti. Úřad práce evidoval 5303 lidí bez zaměstnání, což je o 108 více než ke konci října. Na trhu práce bylo 265 volných míst. Podíl nezaměstnaných v celkovém počtu obyvatel okresu byl 7,1 procenta.

V rámci Jihomoravského kraje si přitom okres Blansko stojí dobře, míra nezaměstnanosti v kraji je totiž 8,3 procenta. Podle Josefa Bürgera, který je vedoucím oddělení zaměstnanosti na krajské pobočce Úřadu práce v Brně, se dá očekávat, že vývoj míry nezaměstnanosti na přelomu roku bude obdobný jako v jiných letech. „Nezaměstnanost kvůli ukončování sezónních prací dále poroste a kulminovat by měla na začátku nového roku. Nárůst podílu nezaměstnaných osob je očekáván v rozmezí dvou až čtyř desetin procenta,“ odhadl Bürger.

Jeho slova potvrzuje statistika týkající se vývoje nezaměstnanosti. V loňském roce bylo nejvíce nezaměstnaných v lednu a únoru, s blížícím se nástupem sezónních prací se pak míra nezaměstnanosti opět snižovala. Nejnižší hodnoty dosáhla v červnu, kdy bylo bez práce pět tisíc lidí. „Meziročně počet nezaměstnaných v okrese Blansko vzrostl. Jejich podíl nabývá jedné z nejvyšších hodnot za poslední roky. Vývoj měsíční úrovně nezaměstnanosti na Blanensku v jednotlivých letech vykazuje podobný průběh. Nejvyšší nezaměstnanost zaznamenáváme v zimních měsících. Naopak v létě je úroveň nezaměstnanosti nejnižší. Obecně se dá říct, že se zaměstnavatelům daří vytvářet nová pracovní místa. Počet volných míst se v listopadu oproti předchozímu roku opět zvýšil. Velký význam mají také pracovní místa vytvářená úřady práce v rámci aktivní politiky zaměstnanosti,“ zhodnotil Josef Bürger.

Zaměstnavatelé podle Bürgera nejvíce poptávají pracovní pozice prodavačů, administrativních pracovníků nebo číšníky a kuchaře. Uplatnění snáze najdou i zedníci nebo třeba uklízeči. Firmy také hledají pracovníky do výroby a provozu. Hned dvě volná místa inzeruje například firma GMW měřicí technika. Podle personalistiky Evy Musilové ale místa obsazují velmi obtížně. „Nedá se říct, že bychom neměli zájemce o dané volné pozice. Ale protože po uchazečích požadujeme dobrou znalost německého jazyka slovem i písmem i praxi v oboru, stále jsme nikoho vhodného nenašli. Práci přitom inzerujeme už více než rok,“ sdělila Eva Musilová.

V opačné situaci je dvaatřicetiletá Markéta. Pracovat by chtěla, ale zatím nenašla místo, kde by se uplatnila. „Počítám s tím, že jako matka dvou dětí budu práci shánět ještě dlouho,“ posteskla si žena, která je v evidenci uchazečů o zaměstnání.
