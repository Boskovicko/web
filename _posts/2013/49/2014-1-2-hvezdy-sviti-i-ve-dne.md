---
title: Hvězdy svítí i ve dne
authors: Martina Lukešová
category: publicistika
tags: 49-2013
---

Že hvězdy svítí pořád, víme díky naší hvězdě, Slunci. Hvězdy bereme jako něco zářivého, nejlepšího, tajemně vzdáleného a zároveň po mnoho staletí lidské civilizace stálého a spolehlivého. Svým dětem říkám hvězdičky a těším se z jejich záře. Ke hvězdám na nebi se obracím s prosbou, rozmlouvám s nimi a tak nějak vnitřně vím, že je jednou navštívím. A jak se mi najednou rozsvítilo v hlavě, že hvězdy svítí i ve dne, došlo mi, že je toho jistě mnohem víc, co může být vlastně úplně jinak, než jak jsme si doposud mysleli, nebo než nám bylo od dětství předkládáno.

Jak třeba jednou vysvětlím svým dětem, že Ježíšek skutečně dárky pod stromeček nenaděluje, že on sám byl darem, aby nám ukázal cestu skrze odpuštění a lásku. Proč vlastně takhle děti klameme? Máme snad strach, že by dárky od nás jako od rodičů či přátel neocenily? Proč neumíme dětem říkat pravdu, vždyť ony jsou mnohem víc chápavé než většina dospělých. Bojíme se, že by Vánoce nebyly Vánoce? Je to stejná hloupost jako to, že hvězdy svítí jen v noci. Přitom dárky, které dětem dáváme, jsou často náhražka za naší nedostatečnou pozornost. Je to taková omluvenka. Naplnit jejich touhy po nějaké materiální věci, která je jim podsouvána byznysem s tak neomalenou zručností, že i drtivá většina uvědomělých rodičů podlehne a tu obludu z reklamy koupí, zabalí do vánočního papíru a nechá děti v představě, že je to snad kouzlo. Nejhorší je, že se z takové šlamastiky těžko vymaňuje. Rozhodně nechceme své dítě zklamat. Ježíškovi napsalo a třeba se i snaží zavděčit se, snaží se naplňovat naše představy o hodné holčičce a hodném chlapečkovi. A my máme tak zoufale málo času. Musíme přece chodit do práce, abychom mohli dětem koupit ty krásné drahé dárky, které si přejí. Blázinec, že.

Proto takové prozření, jako že hvězdy svítí i ve dne, mi přijde naprosto očistné. Prosím je tedy i ve dne. Vím, že tam jsou, i když je nevidíme, stejně jako vím, že je v každém z nás kousek světla, které nás spojuje. Prosím je o odpuštění a o sílu pro všechny. S láskou se snažím dívat na vše kolem sebe i na ty, kteří nám vládnou. Jedině s láskou a odpuštěním můžeme být svobodní a sami sebou. Jako největší dar bych přála všem to, co nám Ježíš opravdu chtěl dát a my to nyní musíme najít sami v sobě – své já, své světlo, svou lásku. Nemůžeme přece někomu dávat něco, co nemáme. Proto začněme sami u sebe. Nepopírejme se a nedělejme ze sebe něco, co nejsme. Říkejme pravdu a nelžeme ani dětem, hlavně jim. Udělejme si čas na své tělo, bez něj nemůžeme na Zemi kvalitně žít ani pracovat. Přijměme své tělo a naslouchejme mu. Vztah, který máme sami k sobě, se projevuje ve vztahu k ostatním lidem. Tak se to také píše i v knize Láska, vztahy, přátelství, kterou doporučuji všem, třeba pod ten stromeček. Autor Don Miguel Ruiz v ní píše, že láska spočívá v pravdě, odpuštění a sebelásce. Až si to lidé uvědomí, celý svět se vyléčí a přestane být jedním velkým blázincem.

Vím, že mnozí odmítají podobnou literaturu. Každý má svou cestu a co je dobré pro mne, nemusí být dobré pro jiné. Také mi došlo, že vše už bylo někdy vymyšleno a povětšinu napsáno. Nyní je na nás, jak si to přebereme, jestli budou pro nás hvězdy svítit jen v noci, nebo i ve dne.
