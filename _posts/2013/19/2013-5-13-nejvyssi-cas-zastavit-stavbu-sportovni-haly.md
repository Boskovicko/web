---
title: „Teď je nejvyšší čas, kdy jde stavbu haly zastavit s rozumnými ztrátami,“ říká Leopold Němec z přípravného výboru referenda
authors: Tomáš Trumpeš
category: publicistika
tags:
- Boskovice
- sportovní hala
- referendum
- 19-2013
---

Sesbírat dostatečné množství podpisů a vyhlásit v Boskovicích historicky první referendum, které by rozhodlo o stavbě haly na Slovákově ulici, se pokouší přípravný výbor ve složení Leopold Němec, Radim Petrů, Martin Charvát, Vladimír Valtr a Aleš Odehnal. S prvně jmenovaným jsme mluvili o aktuálním stavu příprav referenda, výhradách k hale a o jeho občanském angažmá.

Podpisové listiny jsou dostupné v UniCredit Bank na Bezručově ulici nebo také v prodejně Sport kola servis Petrů na Masarykově náměstí. 

**Aby zastupitelstvo muselo vyhlásit referendum, potřebujete sehnat skoro 2 tisíce podpisů. Kolik jich už máte a jak jste spokojeni s tím, jak sběr probíhá?**

Spokojeni moc nejsme, jde to trošku hůř, než jsme předpokládali. Zákonný limit je dost tvrdý, dvacet procent z necelých deseti tisíc voličů je opravdu hodně. Něco jiného je sehnat hlasy pod petici a něco jiného k referendu.

**Referendum musí podepisovat pouze voliči a nejde se připojit třeba na internetu?**

Přesně tak. Podle zákona musí být na podpisovém archu adresa a datum narození, musí to být oprávněný volič. Zatímco petici může podepsat prakticky kdokoliv. To všechno nám dává dost práce, ovšem mí kolegové jsou přesvědčeni, že to dáme dohromady.

**A kolik tedy máte nyní hlasů?**

V současné době jich máme přes 1200. Potřebujeme okolo 1800, ale může se stát, že tam bude nějaký podpis duplicitně či nepatřičně a vyškrtnou nám ho, takže musíme mít nějakou rezervu, i když se to sami snažíme kontrolovat.

**V jakém termínu potřebujete podpisy sehnat? A na co je ten termín vázaný?**

Termín nejde úplně přesně stanovit. Konečný verdikt by měl zaznít na zastupitelstvu 17. června. Ovšem než se to tam dostane, musíme návrh s podpisy doručit na obec, která zkontroluje, jestli je to v takzvaně bezvadném stavu. A pokud ne, musí nám to vrátit a my to musíme v nějakém termínu opravit a chyby odstranit. Od toho se tedy váže i termín konce sběru podpisů. Nechceme jít na knop, obec má na prostudování 15 dní, pak nám musí dát alespoň 7 dní na opravu. Čili pro nás je teď nejzazší termín okolo 20. května, asi to bude i o trochu dřív.

**Věříte tedy, že stavba je ještě zastavitelná? Začít stavět se mělo zanedlouho.**

Zastavitelné to samozřejmě je. Pokud by tak občané rozhodli v referendu, zastavit se to musí. Samozřejmě čím se to zastaví později, tím vyšší náklady vznikají. Takže teď je nejvyšší čas, kdy to jde ještě zastavit s rozumnými ztrátami.

**Odpůrci stavby nejsou úplně jednotní: část říká halu ano, ale jinde, část by ji nestavěla vůbec. Kam se řadíte vy?**

Tenhle rozdíl tady je. Ale referendum by rozhodlo pouze o zastavení stávajícího procesu a poskytlo by možnost získat čas a posoudit jiné možnosti. Tedy jestli stavět, kde a za jakých podmínek. Jeden z argumentů protistrany je, že nejsou žádné dotační tituly, ale my jsme přesvědčeni – a slyšíme to z televize a z novin – že v blízké době takové dotační tituly budou. Čili si myslím, že by se daly značné finanční prostředky získat, i když to není jednoduché. I tento faktor je důležitý. Myslíme si, že zatěžovat město 40 miliony dluhu je v dnešní ekonomické situaci špatné. Já patřím k té části, která říká halu ano, ale zkusit jiné podmínky, získat více peněz a také stavět na jiném místě – to je prvotní problém, drtivá většina říká, že tohle místo je nevhodné. Ale můžu říct, že při sbírání podpisů se ukazuje, že je hodně lidí, kteří by halu nestavěli vůbec.

**Zachytil jsem z vaší strany i určitou nedůvěru k vizualizacím, které radnice uveřejnila a otiskly je i naše noviny.**

Zrovna včera jsem se čirou náhodou na vizualizaci díval. Například škola jakoby tam úplně zmizela, čili už to je zkreslující, hala bude na školu nalepená a není patrné, jestli bude vyšší nebo jak to bude, kde to bude navazovat. Vizualizace je pro ty, kteří nejsou s místem a projektem seznámeni, málo vypovídající.

**Hala na ní ani nepůsobí z ulice moc vysoká.**

Ano, ale ta výška tam bude, i když bude zapuštěná do země. Bude mít dvanáct metrů, takže i když se částečně zapustí, vysoká bude. Ale vadí nám tam i celá další řada technických problémů, ty argumenty už zazněly.

**Co vás osobně přivedlo k angažování v této kauze?**

Víceméně je to náhoda. Když ještě fungovala diskuse na stránkách ČSSD, psalo se tam o řadě problémů a já jsem se tam občas vyjadřoval, to se ještě ani haly netýkalo. Je to takový můj přístup k životu, mám potřebu se k dění ve městě vyjádřit, protože můj rod má v tomto městě kořeny už více než 300 let a cítím se velkým patriotem. Tyhle věci se mě dotýkají a myslím si, že občané se o to mají zajímat. Potom jsem se seznámil s partou, která se angažovala okolo dinoparku, a když pak vypukla diskuse okolo haly, také jsem k tomu něco napsal a oni mě kontaktovali, jestli bych s nimi nespolupracoval. Přemluvit mě netrvalo dlouho.

**Jaký dojem si z jednání a diskuse zatím odnášíte?**

Potvrdil jsem si svou předchozí zkušenost, že diskuse neprobíhá tak férově a na takové úrovni, jak by měla. Myslím co do otevřenosti a upřímnosti, které ze strany některých zástupců města postrádám. Vyplouvají na povrch i další problémové záležitosti, což mě spíše nabudilo. Když už jsem se do toho dal, bylo by hloupé couvat, musíme to dotáhnout do konce. Výsledek předjímat nelze. Já chápu sportovce, kteří jsou na konci aktivního působení, že si chtějí v hale ještě zahrát, a ne už jen třeba za veterány. Ale myslím si, že mnohem důležitější je, aby hala sloužila dalším generacím, našim dětem a vnoučatům a aby sloužila důstojně a reprezentativně. Aby za dva tři roky někdo nepřišel, že se tam neuplatní a mělo se to řešit jinak. Nebráníme se ani tomu, aby hala byla komfortnější. Referendum by mělo pouze říct, jestli se to teď zastaví a znovu posoudí. Myslíme si, že když se investuje taková suma, že to znovu posoudit chce. Projekt je starý, z roku 2006, vývoj jde rychle, podmínky se radikálně změnily, mělo by se znovu prodiskutovat, jestli je to nejvhodnější moment, nejvhodnější způsob a nejvhodnější místo.