---
title: Referendum o sportovní hale bude 20. září
authors: Tomáš Trumpeš
category: zpravodajství
tags:
- Boskovice
- referendum
- sportovní hala
- 25-2013
---

Boskovické zastupitelstvo na svém zasedání minulý týden vyhlásilo referendum, které rozhodne o stavbě sportovní haly na Slovákově ulici. Jinou možnost zastupitelé ani neměli, občané si konání referenda vynutili, když se jich skoro dva tisíce podepsalo pod žádost o jeho vyhlášení. Podmínky, které jsou pro zastupitele závazné, tak byly naplněny.

Vyhlášení referenda však na zastupitelstvu neproběhlo zdaleka hladce. Příznivci referenda společně s opozičními zastupiteli svedli s vládnoucí koalicí dlouhou a vzrušenou debatu, neboť radnice navrhla uspořádat referendum 20. července, tedy v době dovolených.

Zástupcům přípravného výboru referenda a opozičním politikům se tento návrh jevil jednak jako nekorektní snaha o to, aby k referendu nepřišel dostatečný počet lidí a také byli přesvědčeni o tom, že postup radnice je protiprávní, neboť vedení města musí respektovat termín, který předkladatelé referenda sami navrhli. Ti tak sice učinili až dodatečně po odevzdání hlasů, ale přesto nakonec připojili návrh termínu, a to 20. září. Na zastupitelstvu tak dokonce došlo kromě vzrušených sporů a osobního slovního napadání i na upozornění, že celá záležitost může skončit u soudu.

„Referendum se koná nejpozději do devadesáti dnů od jeho vyhlášení, není-li v návrhu přípravného výboru uvedena doba pozdější,“ říká zákon o referendu, o který se příznivci zářijového termínu opírali s tím, že pozdější termín uvedli, a proto mu musí být přednostně vyhověno. „Divím se, že máme tady v zastupitelstvu a na městském úřadě tolik právníků, a přesto dochází k mylnému výkladu tak jasného zákona, jako je zákon o místním referendu. Za přípravný výbor upozorňuji na to, že pokud se nevyhoví naší žádosti, tak dojde k soudnímu přezkumu,“ uvedl na zastupitelstvu člen přípravného výboru referenda Aleš Odehnal. V zákoně totiž dále zní, že přípravný výbor má právo se soudně bránit, jestliže zastupitelstvo obce nerozhodne o návrhu přípravného výboru.

Starosta Jaroslav Dohnálek hájil červencový termín tím, že snahou radnice bylo dopracovat se k rozhodnutí co možno nejdříve, aby se případná stavba zbytečně neoddalovala. Městská rada podle něj červencový termín navrhla v době, kdy ještě nebyl ze strany příznivců referenda určen. Přítomní právníci nebyli schopni na otázku, jestli je tento dodatečný návrh pro zastupitele závazný, jednoznačně odpovědět. Dlouhou diskusi nakonec ukončila místostarostka Jaromíra Vítková, která požádala o přestávku na poradu. Koaliční politici po této poradě ustoupili a následně bylo všemi hlasy přítomných zastupitelů schváleno vyhlášení referenda v zářijovém termínu. 

Zastupitelé na konání referenda rovněž vyhradili částku 300 tisíc korun. Referendum je ze zákona jednodenní a koná se v jednotlivých okrscích stejnou formou jako tradiční volby. Aby bylo platné, musí v Boskovicích přijít takřka tři a půl tisíce lidí.