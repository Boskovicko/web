---
title: Jedovničtí se pyšní alejí roku 2013
author: Žaneta Ondroušková
category: z regionu
tags: Jedovnice 48-2013
---

První místo v anketě Alej roku putuje do Jedovnic. V soutěži, kterou každoročně vyhlašuje sdružení Arnika, získalo tamní stromořadí lip a jasanů, stojící podél silnice do Lažánek, nejvíce hlasů. Jedovničtí si od výhry slibují hlavně to, že na alej, kterou před pár lety poničila vichřice, anketa upozorní a pomůže získat finanční prostředky pro její obnovu.

Z více než sedmi tisíc hlasujících se pro jedovnickou alej rozhodlo přes jednadvacet procent. Na druhém místě celorepublikové ankety pak skončila Priessnitzova lázeňská kolonáda v Jeseníku, místo třetí obsadila alej Na Valech v Poličce. „Výhra především znamená, že se alej dostane do povědomí lidí a lépe se shánějí prostředky na její ochranu a obnovu. Před třemi lety stromy zasáhla vichřice a oprava takové aleje stojí spoustu peněz a trvá dlouho,“ uvedl Jiří Židů, který jedovnické stromořadí zhruba dvou stovek lip a jasanů nominoval.

V této snaze Židů však rozhodně není sám. „Velkou měrou se do akce zapojili i místní žáci základní školy a průmyslovky. Dobré vztahy máme také s vedením městyse a úředníky, kteří alej spravují,“ objasnil Židů s tím, že děkuje například ředitelům obou škol, Michalu Součkovi a Romaně Pernicové, učitelům nebo jedovnické tajemnici. Podpora ode všech byla prý opravdu mimořádná. „Tito lidé se angažovali nad rámec svých povinností, což v této době nebývá zvykem,“ dodal Židů.

I organizátoři ankety aktivitu Jedovnických v ochraně stromů vítají. „Titul Alej roku 2013 znamená z naší strany mimo jiné propagaci na webu a umístění památní desky v aleji. S místními jsme v intenzivním kontaktu a zjišťujeme, jaká pomoc z naší strany by se jim hodila nejvíce. Rozhodně chceme, aby se aleji dostalo více pozornosti a napomohla k dalšímu rozvoji turistiky šetrné k přírodě v okolí Jedovnic,“ řekla organizátorka ankety a vedoucí kampaně Zachraňme stromy Marcela Klemensová.

Sám Jiří Židů něco podobného nedělá poprvé. S dcerou Kateřinou se zasadil také o obnovu aleje v Nových Dvorech, která stejnou anketu vyhrála před dvěma lety. Do budoucna se chce dále soustředit například na památný strom nazývaný Hrubá lípa. Více než dvě stě let stará dřevina stojí na okraji Jedovnic směrem k Vilémovicím. Jiří Židů doufá, že se mu na strom s obvodem kmene pět metrů, podaří upozornit v anketě Strom roku.