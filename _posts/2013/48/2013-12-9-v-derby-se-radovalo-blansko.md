---
title: V derby se radovalo domácí Blansko
author: Lubomír Slezák
category: sport
tags: Blansko hokej 48-2013
---

Třinácté kolo Krajské ligy Jižní Moravy a Zlínska v hokeji nabídlo fanouškům mimo jiné také okresní derby, když v sobotu do Blanska přijely Boskovice.

Blansko – Boskovice 10:4 (1:3, 4:1, 5:0), Skácel 3, Látal 2, Kuběna 2, Kazda, Antoňů, Bažant – Kroupa, Pelán, Křesťan, Janda.

Už ve druhé minutě se domácí celek dostal do vedení, ale hosté pestrou hrou dokázali třemi brankami otočit výsledek a v první třetině jednoznačně kralovali.

Ale ve druhé dvacetiminutovce jako by nastoupila jiná mužstva. Blansko strojovou kombinací zatlačilo hosty do jejich obranného pásma a bylo jen otázkou času, jak dlouho bude přetížená obrana odolávat. Už po necelých osmi minutách vedl zase domácí tým a hrálo se v podstatě stále před brankou Boskovic. Boskovice dokázaly vyrovnat na začátku 19. minuty z jediné podařené akce ve druhé třetině. Jenže potom je rozhodčí po zbytečných faulech dvakrát za sebou poslal do třech a Blansko trestalo. Ještě ve druhé třetině opět strhlo vedení na svoji stranu.

Krátce po zahájení závěrečné části Blansko opět využilo přesilovku a zvýšilo vedení. K dovršení všeho napadl hostující Koutný na trestné lavici domácího pořadatele (co se skutečně stalo, vědí asi jen oni dva), dostal trest 5 plus do konce a rozjeté Blansko toho dokázalo využít. V přesilovce vstřelilo tři branky, šest minut před koncem přidalo ještě desátou a oba týmy zbytek zápasu jen dobruslily.

1. V. Meziříčí 12 9 0 0 3 56:33 27 
2. Velká Bíteš 12 8 0 2 2 59:35 26 
3. Šternberk 11 8 0 0 3 57:33 24 
4. Kroměříž 12 7 1 0 4 55:51 23 
5. Uničov 11 6 1 2 2 50:44 22 
6. Brumov 12 6 1 0 5 49:41 20 
7. Uh. Brod 12 6 1 0 5 42:41 20 
8. Warrior 12 5 1 1 5 47:36 18 
9. Blansko 12 3 2 0 7 49:52 13 
10. Boskovice 12 4 0 1 7 38:61 13 
11. Uh. Hrad. 12 3 1 1 7 49:71 12 
12. Uh. Ostroh 12 2 0 2 8 39:57 8 
13. Rosice 12 1 1 0 10 37:72 5 

Už tento čtvrtek hrají v Boskovice v Brně s Warriorem, v neděli hostí Kroměříž.