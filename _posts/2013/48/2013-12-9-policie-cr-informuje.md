---
title: Policie ČR informuje
authors: Petr Meluzín
category: informace
tags:
- okres Blansko
- 48-2013
---

### Bačov

Dosud neznámá žena se místo na skládce zbavila odpadu v blízkosti Bačova. Na místě zastavila s osobním vozidlem značky Hyundai v úterý 26. listopadu mezi půl jednou a jednou hodinou odpoledne a přímo z auta vysypala stavební suť a další odpadky. Dopustila se tím přestupku proti veřejnému pořádku a způsobila škodu, jejíž výše bude stanovena na základě ceny likvidace černé skládky. Po ženě ve věku 50 až 60 let pátrá policie.

### Boskovice

Rodinné domky jsou v poslední době častým terčem zlodějů. V sobotu 30. listopadu během odpoledne se vloupal neznámý pachatel do rodinného domku v Boskovicích.  Odcizil šperky ze žlutého kovu a bižuterii za víc než 33 tisíc korun, poškozením domu vznikla škoda za 6 tisíc korun.

Policie žádá občany, aby si všímali, zda se kolem jejich domu nebo domu jejich sousedů nepohybují podezřelá auta nebo osoby, aby si zapsali registrační značky nebo přivolali policii přes tísňovou linku 158.

### Skrchov

Po silnici I/43 Brno-Svitavy jel ve čtvrtek 5. prosince v obci Skrchov, kde je nejvyšší povolená rychlost 50 kilometrů v hodině, řidič Opelu devadesátkou. Když jej policisté zastavili, ukázalo se, že už dosáhl dvanácti bodů a od letošního ledna nesmí usednout za volant. Řidič je proto podezřelý ze spáchání trestného činu maření výkonu úředního rozhodnutí.