---
title: Vedení nemocnice připravuje řadu úsporných opatření
authors: Petra Bílá
category: zpravodajství
tags: Boskovice nemocnice rozhovory 48-2013
---

V září letošního roku udělal jednatel Nemocnice Boskovice Dan Navrátil dva významné kroky. Nejprve oficiálně oznámil, že hospodaření nemocnice se ocitá v červených číslech. Poté jmenoval do funkce ekonomického náměstka Tomáše Julínka. Zeptali jsme se, jaké další kroky směřující ke stabilizaci nemocnice budou následovat, či jak je na tom hospodaření nemocnice ke konci roku.

**Dá se v posledním měsíci roku očekávat, že by se potvrdil odhad o stavu hospodaření, tedy, že se nemocnice ke konci roku dostane do mínusu dvaceti milionů korun?**

V současné době počítáme, že hospodářský výsledek i se započtením vratek zdravotním pojišťovnám za rok 2012 se podaří udržet kolem uvedené částky. Je to díky práci managementu na všech úrovních a všem zaměstnancům, protože kdybychom opravdu nezabrali, byla by tato ztráta ještě o dost vyšší.

**Avizoval jste, že změna na postu ekonomického náměstka nebude jediná, že se připravuje celá řada kroků, které by měly směřovat k optimalizace hospodaření nemocnice.**

Ano, po změně struktury top managementu opravdu přichází soubor dalších opatření, a to v mnoha případech podstatných. Je to změna především organizační struktury, změna nákladových středisek, změna systému rozpočtování. Na pořadu jsou rovněž další konkrétní úsporná opatření.

**Kdy dáte ve známost podobu jednotlivých úsporných kroků?**

V rámci korektního postupu při informovanosti nejprve se změnami seznámíme zaměstnance, poté musí být organizační změny odsouhlaseny radou města. Až následně informujeme veřejnost prostřednictvím médií.

**Jak bude v příštím roce nastavena úhradová vyhláška? Jak by mohla následně ovlivnit hospodářskou situaci nemocnice? Dostane se nemocnice do ještě větších ekonomických problémů?**

Úhradová vyhláška pro rok 2014 nahrává především centrové péči, která je koncentrována zejména ve fakultních nemocnicích. Pro naši nemocnici znamená úhradová vyhláška v současné podobě příjmy zhruba na úrovni roku 2012 po započítání vratek. Nemocnice našeho typu samozřejmě nejsou spokojeny, ohledně úhradové vyhlášky ještě probíhají jednání na úrovni asociací nemocnic. Na úplně konečnou podobu si musíme ještě počkat, zda se něco změní, není v současné době jasné.
