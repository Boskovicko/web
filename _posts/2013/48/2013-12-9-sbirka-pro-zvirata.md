---
title: Probíhá vánoční sbírka pro zvířata z boskovické záchytné stanice
author: M. Krajíčková
category: zprávy
tags: Boskovice Vánoce 48-2013
---

Pěkné Vánoce se snaží pro své svěřence, opuštěná zvířata, připravit dobrovolníci starající se o ně v záchytné stanici v Boskovicích. Proto vyhlásili již pátou vánoční sbírku, která má hlavně pejskům a kočičkám zpříjemnit nejen sváteční čas. Největší zájem mají zejména o granule, kapsičky, pamlsky, deky (ne péřové), podložky, pelíšky, psí hračky, vodítka, misky, ale rádi přijmou i jakýkoliv finanční obnos.

Všechny věci je možné nosit do městského infocentra. Sbírka trvá do 19. prosince, kdy v 15 hodin proběhne na Masarykově náměstí před radnicí oficiální předání dárků zástupcům záchytné stanice. Jako poděkování všem dárcům bude připraven krátký zábavný program s ukázkou výcviku psů či tance se psem. Více informací nejen o sbírce naleznete na [www.psiboskovice.cz](http://www.psiboskovice.cz).
