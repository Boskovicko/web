---
title: Něžně ke světlu pozvou v Kakabu manželé Havlovi
author: Tomáš Trumpeš
category: kultura
tags: Boskovice koncerty 48-2013
---

Vánoční koncert Něžně ke světlu připravili hudebníci Irena a Vojtěch Havlovi, kteří žijí částečně v Boskovicích. Koncert se koná ve středu 18. prosince od 19 hodin v Kakabu café vedle synagogy na ulici Antonína Trapla. Hudební skladatelé a multiinstrumentalisté manželé Havlovi zahrají své skladby, vánoční písně a koledy pro zpěv, violy da gamba, violoncello, tibetské mísy a zvonky.

„V kavárně Kakabu zahrajeme svůj již tradiční vánoční koncert. Představíme na něm své nové skladby a vánoční program, se kterým jezdíme již mnoho let v předvánočním čase po celé republice a snažíme se jemnými úpravami známých i nově objevených koled navodit něžnou a usebranou náladu adventu. Pomocí unikátního zvuku starých barokních viol da gamba a relaxačního zvuku tibetských misek a zvonků nabízíme možnost zastavit se v předvánočním shonu a společně prožít svátky světla a naděje. K tomu pomáhají i nádherné světelné objekty keramičky Zuzany Strakové,“ uvedli manželé Havlovi.

Irena a Vojtěch Havlovi se postupně zapojují do kulturního dění v Boskovicích, nedávno jsme mohli slyšet Vojtěch Havla improvizovat společně se slovenským hudebníkem Maokem na jarním koncertě v synagoze a na koncertě Martina Kratochvíla a Tonyho Ackermana v galerii. Manželé Havlovi by v příštím roce rádi zvali do Boskovic své hudební, herecké a taneční přátele na společné koncerty a besedy.