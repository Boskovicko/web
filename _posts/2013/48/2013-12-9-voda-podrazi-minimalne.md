---
title: Voda v příštím roce podraží minimálně
author: M. Krajíčková
category: zprávy
tags: Boskovice voda 48-2013
---

Od ledna 2014 budou účty za vodu opět vyšší. Její cena je pro příští rok stanovena na 89,96 korun za kubík. „Jedná se o zdražení asi 4,4 procenta, což je minimum, které máme předepsané poskytovatelem dotací, tedy Evropskou unií,“ uvedl předseda Svazku vodovodů a kanalizací měst a obcí okresu Blansko Jiří Crha.

O její konkrétní výši rozhoduje předsednictvo Svazku. Pro 77 členů svazku, jedná se o města a obce, je cena jednotná. „Zdražení nastává z důvodů dotvoření podmínek, které si stanovují orgány Evropské unie při poskytování dotací do technické infrastruktury, jako jsou čističky odpadních vod, vodovody, kanalizace a další. Za 20 let totiž získal okres Blansko od EU asi 500 milionů korun. Při nedodržení podmínek daných dotací hrozí její vracení. Peníze vybrané na vodném a stočném jsou investovány zpět do technické infrastruktury. Podmínka EU odpadne za určitou dobu, kterou stanovuje tzv. finanční model dotace. Je to většinou v rozmezí 5 až 10 let,“ dodal Jiří Crha.
