---
title: Běžeckou ligu rozhodne poslední závod
author: Lubomír Slezák
category: sport
tags:
- okres Blansko
- běh
- 48-2013
---

Okresní běžecká liga měla poslední listopadovou sobotu na programu předposlední závod. Ten hostila Okrouhlá. A protože byl i součástí Brněnského běžeckého poháru, na startu se sešlo více než pět set startujících.

V hlavním závodě měřily síly necelé tři stovky atletů a od startu nedal nikomu šanci Robert Míč z Univerzity Brno. Ten doběhl do cíle s téměř minutovým náskokem před druhým Milošem Nikodýmem, o další půlminutu později byl v cíli třetí Daniel Orálek (MS Brno).

Na celkovém šestém místě přiběhl Vojtěch Grün (AC Okrouhlá), který se tak stal nejlepším běžcem z blanenského okresu a tím si do Okresní běžecké ligy připsal plný počet 80 bodů. V celkovém hodnocení se vrátil na první místo před v podzimní části ligy skvělého Tomáše Večeřu, který v Okrouhlé skončil celkově devatenáctý a v okrese třetí. Mezi tuto dvojici se vklínil celkově sedmnáctý Roman Chlup (Boskovice).

8,3 km: Muži: 1. Míč Robert (VSK Univerzita Brno), 29:11, 6. Grün Vojtěch (AC Okrouhlá), 31:21. Veteráni 1: Orálek Daniel (MS Brno), 30:33, 6. Grün Gustav (AC Okrouhlá), 33:40. Veteráni 2: 1. Kratochvíl Pavel (Sokol Rudíkov), 32:35, 5. Spáčil Leopold (Merida Biking Team), 37:20. Veteráni 3: 1. Kudlička Svatopluk (LRS Vyškov), 35:54, 3. Stráník Aleš (Blansko), 42:22.

4,3 km: Junioři: 1. Konečný Petr (VSK Univerzita Brno), 18:22. Dorostenci: 1. Konečný Aleš (MS Brno), 18:44. Juniorky: 1. Klepalová Kamila (Olymp Brno), 22:36, 6. Čížková Markéta (OB Adamov), 29:28. Dorostenky: 1. Šafářová Adéla (Olymp Brno), 21:56. Ženy: 1. Gánovská Patrícia (Šport Team Hritz), 20:10, 6. Nedomová Lucie (Lysice), 22:49. Veteránky 1: 1. Jančaříková Lenka (AAC BrnQo), 21:27, 4. Komárková Zdeňka (Olešnice), 22:46. Veteránky 2: 1. Martincová Ivana (MS Brno), 21:40, 3. Žákovská Alena (Horizont Kola Novák Blansko), 24:23.

Okresní běžecká liga má na programu už jen poslední závod, který se běží tradičně 27. prosince v Petrovicích. Tato, pět a půl kilometru dlouhá trať, s největší pravděpodobností rozhodne o celkovém vítězi letošního ročníku běžecké ligy, neboť náskok Vojtěcha Grüna je skutečně minimální. Závodníkům se počítá 14 nejlepších výsledků, a kdo v Petrovicích vyhraje, vyhraje.

Pořadí: 1. Grün Vojtěch (AC Okrouhlá), 8 prvních míst – 6 druhých míst, 1096 bodů, 2. Večeřa Tomáš (BCK Relax Olešnice), 8–5–1, 1093 b, 3. Boháček Petr (Auto RZ Boskovice), 1–6–4–3, 1041 b. 4. Dolák Hynek (Blansko), 1027 b, 5 Konečný Petr (AC Okrouhlá), 983 b, 6. Krénar Michal (Auto RZ Boskovice), 963 b, 7. Grün Gustav (AC Okrouhlá), 961 b, 8. Weis Josef (Kněževes), 953 b, 9. Tajovský Jan (Boskovice), 951 b, 10. Macura Jan (Horizont Kola Novák Blansko), 938 b.

Třetí závod Brněnského běžeckého poháru, Vranovský žleb, se běží už tuto sobotu.