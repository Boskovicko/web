---
title: Město převezme správu kotelen
authors: redakce
category: zpravodajství
tags:
- Boskovice
- Služby Boskovice
- 48-2013
---

Společnost Služby Boskovice bude mít od nového roku na starost další činnost. V organizační struktuře společnosti vznikne středisko tepelného hospodářství, které bude spravovat provoz patnácti kotelen vlastněných městem. Služby Boskovice budou nově obstarávat vytápění například mateřských škol, nebo TJ Rytmus. „Podotýkám, že se nejedná o centrální zásobování teplem, tam máme až do roku 2018 uzavřenou smlouvu s firmou ZT Blansko. Jde o ostatní tepelné zdroje ve vlastnictví města,“ vysvětlil starosta Boskovic Jaroslav Dohnálek.

K převodu tepelného hospodářství pod Služby Boskovice se podle starosty rozhodli z pochopitelných důvodů.

„Máme firmu, která – pokud se patřičně vybaví a bude mít oprávnění, může tepelné hospodářství spravovat sama. Získáme nad věcí větší dohled. Soukromé firmy nám nemusí dávat všechny informace. Jsou provozovatelem, vykonávají vše podle zákona a nařízení Energetického regulačního úřadu, ale my do toho nevidíme. Rozhodli jsme se, že bude lepší, když bude tepelné hospodářství provozovat společnost vlastněná městem. Ta to také musí provozovat podle zákona, ale máme na ně větší dohled. Jako majitelé firmy se k těm podkladům lépe dostaneme,“ dodal Jaroslav Dohnálek.

Podklady pro převod tepelného hospodářství úředníci zpracovávali od začátku roku. Rada města na svých jednáních v lednu, v březnu a v červnu přijímala usnesení, která směřovala k tomu, aby od prvního ledna mohlo tepelné hospodářství přejít pod Služby Boskovice. Už v pololetí došlo k vypovězení smluvních vztahů s teplárenskými společnostmi s platností ke konci roku. Na novou náplň práce se připravují i pracovníci společnosti Služby Boskovice. „Máme podanou žádost o koncesi, kterou bychom měli získat. Musíme uzavřít nájemní smlouvy na kotelny se všemi subjekty, kterých se to dotýká, a dohody o pracovní činnosti s lidmi, kteří budou činnosti zabezpečovat. Částečně se bude jednat o stávající zaměstnance, kteří doposud pracovali pod teplárenskými společnostmi. Teď budou mít dohody se Službami. Dále i v řadách zaměstnanců Služeb Boskovice jsou lidé, kteří zvládnou zajišťovat tepelné hospodářství,“ uvedl jednatel Služeb Boskovice Milan Strya.
