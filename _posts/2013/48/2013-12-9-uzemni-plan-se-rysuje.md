---
title: Územní plán se pomalu rýsuje
authors: Petra Bílá
category: zprávy
tags: Boskovice 48-2013
---

Na světě je první verze nového územního plánu Boskovic. Projektanti do něj zapracovali připomínky a návrhy, které na jednáních v červnu a červenci letošního roku měli zástupci z řad veřejnosti, jednotlivých osadních výborů i představitelé města Boskovice. „Projektanti jednotlivé podněty a návrhy přetřídili, následně zakreslili do map a výsledný grafický návrh prezentovali nám jako představitelům rady města. Teď musíme nechat návrh posoudit z hlediska vlivů na životní prostředí. Některé věci se možná budou muset vyřadit. Následně musí nový návrh znova projít jednáním s veřejností a v orgánech rady města. Je to složitý proces, do kterého vstupuje veřejnost i různá zájmová sdružení,“ popsal boskovický starosta Jaroslav Dohnálek. Ten přesto pozitivně zhodnotil posun v přípravě nového územního plánu. „Chtěli bychom, aby nová podoba územního plánu šla ke schválení na červnovém nebo červencovém jednání zastupitelstva,“ uzavřel Dohnálek.
