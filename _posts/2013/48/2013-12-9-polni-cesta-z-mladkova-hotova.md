---
title: Polní cesta z Boskovic do Mladkova je hotová a připravená k užívání
authors: Petra Bílá
category: zpravodajství
tags: Boskovice silnice doprava 48-2013
---

Poslední listopadový týden úředníci zkolaudovali stavbu polní cesty vedoucí mezi poli z Boskovic do Mladkova. „Proběhla závěrečná kontrolní prohlídka ke kolaudaci stavby. K datu sedmadvacátého listopadu jsem vydal kolaudační souhlas. Až si jej převezmou zástupci Státního pozemkového úřadu, cesta se může začít používat,“ konstatoval Jaroslav Křivánek, referent silničního hospodářství na Městském úřadu v Boskovicích.

Podle smlouvy o dílo měla firma Ekostavby, která zakázku realizovala, stavbu původně dokončit posledního října. Stavební práce nepatrně zkomplikovala závada na technice, kvůli které byl termín dokončení o několik dní posunut. „Díky menšímu objemu zemních prací oproti předpokladu došlo také nepatrně ke snížení ceny díla. Snížení nákladů o něco málo přes čtyři tisíce korun ale ve vztahu k celkové ceně dvou a půl milionů korun není nijak výrazné. Důležité je, že konstrukce cesty odpovídá schválenému projektu,“ uvedl Stanislav Skřipský, vedoucí Státního pozemkového úřadu. Ten ale zároveň připustil, že v průběhu realizace stavby se potýkali s problémy na straně zhotovitele. „Museli jsme hlídat kvalitu stavby například z hlediska dodržení výšek konstrukčních vrstev komunikace. Od toho máme stavební dozor,“ dodal Skřipský. Stavba polní cesty, která podle některých vznikala narychlo a skryta v kukuřičném poli, nakonec dopadla nad očekávání dobře. Takto situaci alespoň vidí Jiří Svoboda. Ten na konci prázdnin řešil konflikt s pracovníky firmy Ekostavby, kteří mu na krátkou dobu znemožnili přístup na jeho pozemek. „Vyřešilo se to. Já jsem se se společností domluvil na přesném postupu, který byl splněn. Co se týče konečné podoby cesty, jsem maximálně spokojený. Původně jsem myslel, že na cestě bude asfalt, i když vím, že ten na polní cestu nepatří. Nakonec cestu pokrývá stříkaná živice. Bude to fajn, pokud to v následujících letech nezničí traktory a kombajny, které budou po cestě jezdit. Stejně tak uvidíme, jak se na stavu cesty projeví přítomnost spodních vod, jež se na daném místě vyskytují. Jejich prosakování má zabránit kamenivo a drť, kterou firma navezla. Avšak nevím, zda to bude dostačující,“ zhodnotil Svoboda.
