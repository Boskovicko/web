---
title: Ve Skrchově vyrábíme zhruba třetinu české produkce nátěrových hmot, prozradil Jakub Noll
authors: Andrea Šrámková
category: publicistika
tags: Skrchov podnikání rozhovory 48-2013
---

V názvu společnosti, do níž zavítáme třetím pokračováním seriálu věnovaného firmám na Boskovicku, stála od počátku bohyně země Teluria. Podle ní se i dnes jmenuje firma ve Skrchově u Letovic, zaměřující se už přes sto let na výrobu nejrůznějších nátěrových hmot. Současný ředitel společnosti Barvy a laky Teluria Jakub Noll tvrdí, že s jejich barvami lze natřít snad cokoliv, tak široký sortiment dokážou ve skrchovském areálu vyrobit.

**Teluria je firma, která má ve Skrchově úctyhodnou tradici. Můžeme začít i my od jejích počátků?**

Původně tady stával mlýn, jeho historie sahá přibližně do roku 1780. V roce 1910 Bohumír Jeřábek, zakladatel naší firmy, mlýn koupil a začal zde provozovat výrobu práškových barev. Zjednodušeně řečeno výroba byla založena na těžbě barevných hlín v okolí, které se následně sušily a mlely na kolových mlýnech. Firma se v meziválečném období postupně rozvíjela, po druhé světové válce přešla pod národní správu, stala se součástí společnosti Moravolak a v padesátých letech národního podniku Barvy a laky.

Koncem 60. let se začal výrazně měnit výrobní sortiment. Zavedla se malířská barva Remal, která je v upravené podobě dodnes nosným produktem, potom následovala výroba podlahových lepidel a pastovitých výrobků. Další velké rozšíření přišlo po roce 1989. V roce 2008 ho završil přesun výroby syntetických barev z mateřské firmy v Hostivaři právě do Skrchova.

**Během posledních dvaceti let se výrazně proměnila podoba české průmyslové výroby. Jak se nejvýrazněji odrazily tyto změny u vás?**

Hlavně v otázce majetkové. Společnost byla v roce 1993 vydělena z národního podniku Barvy a laky, restitucí a částečnou manažerskou privatizací přešla na nové majitele. V roce 2003 firmu koupila akciová společnost Barvy a laky Hostivař.

Co se týká rozvoje, po revoluci bylo nejdůležitější budování distribuční sítě a doplnění sortimentu. Tenkrát došlo k překotnému vývoji. Po roce 2003 mateřská firma přinesla možnost prodeje ve své distribuční síti a prospělo i propojení sortimentu, které vyústilo v koncentraci výroby ve Skrchově.

**Odrazilo se to na areálu ve Skrchově i stavebně?**

V devadesátých letech to byly při zpětném pohledu menší a postupné investice, ale i v té době se přistavovaly nové prostory pro výrobu. Ta zásadní změna přišla v roce 2008, kdy se sem přesunula výroba syntetických nátěrových hmot. Provázela to investice ve výši 140 milionů korun, a to bez jakéhokoliv čerpání dotace. Na to navazovalo hledání distribučního skladu, který dnes máme v areálu firmy Czech Blades v Jevíčku, odkud expedujeme drtivou většinu našich výrobků.

V letošním roce jsme začali stavět budovu pro výrobu vodou ředitelných barev, respektive děláme její rekonstrukci a koncentrujeme výrobu. Předpokládáme náklad asi 60 milionů korun, z toho 20 milionů by měla pokrýt dotace. Na ni už máme rozhodnutí, tento projekt tedy právě běží.

**Jak velká firma vlastně jste?**

Ročním obratem se firma pohybuje kolem 500 milionů korun, máme 165 zaměstnanců, vyrábíme do 10 tisíc tun vodou ředitelných barev a 3 300 tun syntetických nátěrových hmot.

**Došlo zde v posledních letech k nějakým výraznějším výkyvům v počtu zaměstnanců?**

K mírnému nárůstu došlo se zavedením syntetických hmot, tedy v roce 2008, od té doby spíš pozvolna snižujeme stavy. Ve špičce jsme měli přes 180 lidí, zmíněných 165 je ustálený počet posledních dvou let.

**Uvedené investice opravdu nejsou zanedbatelné. Co se s nimi mění, kam by měla Teluria směřovat do budoucna?**

Vzhledem k tomu, že tu v rámci pěti let bude brzy proinvestováno dvě stě milionů korun, tak z pohledu výroby je to jasný posun, který uvidí každý, kdo se sem přijde podívat. Ale firma by se především měla rozvíjet v přímém prodeji. Nyní se staráme o sto milionů ročního obratu, ostatní prodáváme přes mateřskou firmu nebo její dceřinou společnost na Slovensku, a to převážně pro maloobchod. Na nás je rozvíjet prodej pro průmyslové odběratele, pro profesionální použití a exportovat. Zajímavě se rozvíjí vývoz do Polska, kde máme od roku 2007 vlastní dceřinou společnost.

**Tím jsme se dostali k trhům. Pro koho především vyrábíte, kam směřují vaše výrobky?**

Začnu od mateřské firmy, ta odebírá zhruba 60 procent naší produkce. Vlastní 35 prodejen Kouzlo barev a drogerie, jedna z nich je i v Boskovicích, má kolem sta smluvních prodejen Barevný ráj a zásobuje řadu nezávislých partnerů. Mateřská firma působí čistě v České republice. Prodává však i konkurenční značky a drogerii, její portfolio je tedy podstatně širší, ale zaměřuje se především na maloobchodní trh. I ve Skrchově máme maloobchodní zákazníky, ale stále více se snažíme oslovovat průmyslové partnery.

**Pohybujeme se tedy převážně v České republice, na Slovensku, zmínil jste Polsko…**

V Polsku jsme hodně vyprofilovaní, tam prodáváme průmyslové barvy na kov a jen méně pro retail, tedy pro maloobchod.
Tradičně máme partnery v Moldávii, v Litvě, v Chorvatsku a zkoušíme řadu dalších destinací. Pod privátními značkami prodáváme výrobky i do Francie nebo do Anglie, otevírá se pobočka v Itálii a v Portugalsku. Západní Evropa jde cestou partnerů, není tedy v naší režii.

**Stále mluvíme o barvách, nátěrových hmotách… Můžeme představit sortiment?**

Díky historii a zaměření prodeje je sortiment neskutečně široký. Vyrábíme nebo jsme vyráběli snad všechno, s čím se člověk může setkat, ať v prodejně nebo v průmyslu. Je to obrovská výhoda, je to know-how. V době krize jde o ideální stav, i když pro růst to není úplně nejlepší, protože s tím jsou spojené poměrně vysoké náklady a skladové zásoby.

**Jak vy osobně jste se dostal k barvám, barvařině, popřípadě k Telurii?**

Cesta začala studiem chemie v Praze. Hned po škole jsem nastoupil do mateřské firmy Barvy a laky Hostivař a poměrně rychle jsem se stal vedoucím výroby. Během několika let se začala řešit budoucnost výroby v Hostivaři. Pomohla tomu koupě Telurie v roce 2003. Záhy se začalo zvažovat, že by se výroba přesunula právě do Skrchova a já se pak stal součástí přesunu. Od roku 2009 jsem ředitelem fabriky.

**Nejste tedy místní. Můžu se zeptat, odkud pocházíte?**

Vyrůstal jsem kousek od fabriky v Hostivaři, tedy v Praze 10. Kromě vojny jsem byl stále doma. Pak přišlo stěhování do Letovic.

**Je to velký rozdíl oproti Praze?**
Rozdíl oproti Praze… Po pracovní stránce jsme v Hostivaři nebyli schopni najít do výroby adekvátní pracovníky. Tady je prostor zatím dostatečně velký a je tady poměrně dělná atmosféra, takže si nemůžu stěžovat.

Možnosti Prahy a Letovic se jinak srovnávat nedají. Přestože se stále cítím jako host, dovolím si osobní postřeh. Řada lidí se dodnes nevyrovnala s osudem textilky, která Letovice proslavila. Pracovních příležitostí ubylo a to se na městě muselo projevit. Nových investic zatím není tolik, aby vykryly chybějící pracovní místa, která navíc rok od roku ubývají. Projevuje se to i na hrdosti lidí. Člověk se přece nejlépe pochlubí především svojí prací, tím, že něco dokázal. Ale na co byl tento region hrdý, už tu není a lidé nevnímají to nové. Textilky jsou hodně velká jizva na duši zdejších lidí.

Na druhou stranu i tohle je historie a je třeba se dívat dopředu. Jsem přesvědčen, že by městu prospěla smysluplná průmyslová zóna, protože je tady řada zkušených a pracovitých lidí.

### Tři otázky na tělo

**Máte čas na kulturu?**

Dvakrát ročně jezdíme se spolupracovníky do divadla, poslední dvě představení byla shodou náhod muzikálová – Zoro a Flashdance. S rodinou rádi navšívíme Festival 3 + 1.

**Pijete víno? Které je vaše oblíbené?**

Co jsem tady, piju moravská vína. Njesem patriot, ale chutnají mi. Dávám přednost bílému, ale piju i červené. Kdybych si měl vybrat, tak sušší a rýnský ryzlink.

**Je někdo, koho byste v poslední době pochválil?**

Myslím, že umím pochválit, i když to nedělám úplně jak na běžícím pásu.
