---
title: 'Jak se žilo v Boskovicích: 10. Co přinesl školní rok 1891/92 aneb Tresty za nedbalou školní návštěvu'
author: Miroslava Boháčková
category: publicistika
tags:
- Jak se žilo
- 48-2013
---

Nahlédněme do života ve městě před sto dvaceti lety. Zápisy ze zasedání, vyhlášky, stavební povolení, výkazy, různé žádosti a stížnosti, petice či drobné účty, to vše – a možná i něco navíc – uchovávají kartony uložené v blanenském archivu s označením Archiv města Boskovice, rok 1890 až 1893. Pojďme již podesáté společně poodhalit jejich tajemství.

Ještě neuplynuly ani dva měsíce od zahájení nového školního, když národní škola chlapecká (u kostela) a dívčí (od r. 1844 v Růžové ulici) oznámily k c.k. okresní školní radě první případy vážného zanedbání školní docházky. Jinými slovy: v říjnu se do školy nedostavilo ani jedno z dětí Františky Makovičkové, Josefa Krále, Josefy Havelkové, Anny Trnkové a Aloise Urbánka. Vážné problémy s docházkou měli i potomci Karla Suchého a Františky Pavlů. Tvrzením předvolaných rodičů, „že dítky po celou dobu zameškaného školního vyučování nemocny byly“, školní rada z nějakého důvodu neuvěřila a o prošetření skutečného stavu požádala obecní představenstvo. To už během dvou týdnů zjistilo, jak se věci opravdu mají: nemocné byly pouze děti Urbánkovy a Trnkovy. Ostatní rodiče pak měli smůlu – pro zanedbání školní docházky, jinými slovy neposílání dětí do školy, je čekal trest v délce přinejmenším dvou dnů vězení. A vězení nebylo prominuto ani Janu Juřekovi, který rovněž během října neposlal ani jednou do školy dceru Antonii, což zdůvodnil tím, že musela pečovat o nemocnou sestru Marii. Vzhledem k tomu, že Marie už 6. října zemřela, neuznala školní rada tuto omluvu, ba naopak, ještě si pro Juřekovy osobní postoje přisadila: „Jest sice pravda, že Jan Juřek žije v bídných poměrech, avšak tím více starati by se měl o vzdělání svých dítek, pročež nenavrhujeme, aby Janu Juřekovi byl trest zmírněn, a to tím více, ježto tentýž holduje též socialismu.“

### Žádost o prominutí školního platu

Obuvník František Molta z Bělské ulice se koncem prosince obrátil na „slavnou radu města Boskovic s poníženou žádostí“ o prominutí školního platu ve výši 3 zlaté 20 krejcarů. „Jak doufám, jest ještě známo všem, že jsem vyhořel, a tudíž do rozličných výloh a platů se uvrhl, které s tou největší obtíží pomalu splácím.“ Zbytečně, obecní výbor jeho žádosti nevyhověl.

### Chování školní mládeže

Jak se chovali žáci a učňovská mládež v bezprostřední blízkosti školy, tedy pod kostelem? Žádné iluze si nedělejme! Ostatně, za vše hovoří stížnost, se kterou se na obecní představenstvo obrátil vážený boskovický notář Karel Přemyslovský. Dovolím si značnou část ocitovat. „Prostor mezi kostelem, národní školou pro chlapce a mezi okolními domy slouží a podobá se hlavně těmto účelům: a. mužské školní mládeži do školy a hlavně ze školy jdoucí k tomu, aby na prostoře té své kousky prováděla a bitky sváděla, hlavně kamením po sobě házela, přičemž jim výborně slouží štěrk u kostela složený, takže kamení na vše strany lítá bez ohledu na kolemjdoucí a bez ohledu na okna sousedních domů a kostela. Takových zábav účastní se velmi často i rozliční páni učni, čímž ušlechtilé ty zábavy nejen rozmanitosti, nýbrž i nebezpečenství nabývají. b. Prostoru toho užívá se co veřejného, arciť nekrytého záchodu, takže nejen školní hoši, kde který stojí, tam své potřeby bez studu odbývají, nýbrž i odrostlí mužského a ženského pohlaví.“ Na závěr notář Karel Přemyslovský připomíná, že „to ku cti města není, a jelikož si toho příslušní činitelé dosud nevšimli, dovoluji si na uvedené upozorniti a o pomoc prositi.“ A co na to oni „příslušní činitelé“, tedy obecní výbor? Ten stížnost Karla Přemyslovského obratem postoupil vedení obou škol: té národní s doporučením, aby u žactva zmíněným „nepřístojnostem“ udělala přítrž; ředitelství průmyslové školy pokračovací pak mělo učňům zdůraznit, že je – pokud budou přistiženi – čeká peněžitá pokuta až do výše 10 zl., případně dva dny vězení.

### O poměrech učitelských

V březnu 1893 se Ferdinand Prchal, učitel při obecné škole chlapecké, obrátil na obecní zastupitelstvo s prosbou o proplacení bytného. Žádost zdůvodňoval jednak tím, že mu po otevření měšťanské školy „práce přibylo a přec nikdo nemůže říci, dostaneme-li za ni odměnu“, jednak výší svého příjmu. „Musím říci, že na naše poměry nelze ani jednotlivci, neřku-li pak rodině se 600 zl. (ročně) slušně žíti, mám-li platiti byt pak zvláště, neboť čítáme-li 65 zl. bytného, 35 zl. otop, 15 zl. světlo, 24 zl. posluha, 12 zl. srážka úřadu, 50 zl. knihy, 120 zl. obuv, prádlo, šaty, zbývá na ostatní žití 279 zl., či 76 kr. na den.“ Dlužno dodat, že obecní zastupitelstvo jeho žádosti vyhovělo. A ještě poznámka – setkala jsem se s přepočtem, že na dnešní ceny stříbra by hodnota jednoho zlatého činila 120 Kč.
