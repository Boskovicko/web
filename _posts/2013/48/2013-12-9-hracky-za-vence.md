---
title: Za prodané adventní věnce koupí Cetkovičtí hračky
authors: Miroslava Sedláková
category: napsali nám
tags: 48-2013
---

Ve dnech 26. a 28. listopadu se uskutečnilo již šesté zdobení adventních věnců. Výrobu a vlastní zdobení si mohli zájemci vyzkoušet v úterý odpoledne v mateřské škole a následně také ve čtvrtek v mateřském centru. Větve na výrobu věnečků zajistila paní Krejčí a šikovné ruce maminek dokázaly v krátké době připravit zelené korpusy z jehličí.

Ke zdobení věnečků a svícnů jsme používali nejen přírodní materiál, ale také barevné třpytivé ozdoby, vánoční dekorace a svíčky. Vůně jehličí se rozlévala po celé mateřské škole a přiblížila nám nastávající adventní čas. Ve čtvrtek odpoledne pokračovaly cetkovické maminky ve vázání v mateřském centru. Za oba dva dny bylo vyrobeno téměř čtyřicet věnců, které byly připraveny na páteční prodej. Zájemci o koupi adventních věnců měli na výběr opravdu pestrou paletu dekorací.

Zisk z prodeje věnců bude použit na zakoupení hraček pro děti v Mateřském centru Cetkovice a Mateřské škole Cetkovice.