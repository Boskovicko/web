---
title: Vánoční králík
authors: Petr Meluzín
category: napsali nám
tags: Vánoce 48-2013
---

Nejspíš si právě říkáte, co je to za pitomost, ke štědrovečerní večeři přece musí být kapr s bramborovým salátem, to si popletl s velikonočním zajíčkem, nebo čekáte nějakou podprahovou reklamu. Nebojte se, nebudu vám vnucovat dietní stravu ani kritizovat vánoční obžerství. Nechci ani nabízet koupi domácího mazlíčka pod stromeček, i tak bývají v lednu štěňat plné útulky. Chci vám jen vyprávět docela malý příběh.

Stalo se to v zemi našeho nového Velkého bratra. Lidé jsou tam obézní ještě víc než u nás, mají spoustu cholesterolu a taky velké potíže se srdcem a cévami. Odborníci v USA proto zkoumají vliv cholesterolu na lidské zdraví a jako obvykle při tom trápí zvířátka, která za naši žra— pardon, nestřídmost vůbec nemohou. Při jednom takovém výzkumu použili vědci několik skupin pokusných králíků, které ládovali tučnou stravou a vyhodnocovali důsledky tohoto nezdravého života. Zpočátku se zdálo, že mohou být spokojeni. Otylí hlodavci vykazovali přibližně stejně těžké poškození srdce a cév ve všech skupinách – až na jednu. V té byli všichni králíci mnohem zdravější, rozsah poškození jejich cév byl dokonce třikrát menší. Vědátoři začali panikařit, mezi skupinami králíků a jejich životosprávou přece nebyl žádný rozdíl! Kde udělali soudruzi z USA chybu?

Nakonec přece jeden rozdíl našli. O podezřele zdravou pokusnou skupinu se staral chovatel, který měl králíky opravdu rád. Pokaždé, když je krmil, si s nimi chvilku povídal, občas je pohladil nebo se s nimi pomazlil. A to bylo všechno.

Ale to je přece nesmysl, to je nevědecké, zuřili odborníci. Pokus proto zopakovali s novými králíky, ale za stejných podmínek a s týmiž ošetřovateli. Jednou, dvakrát, třikrát… Výsledek byl pokaždé úplně stejný. Králíci ve skupině laskavého chovatele byli vždy třikrát méně postiženi než ostatní. Pár slov, kterým ani nerozuměli, a občasné pohlazení jim stačilo k vyléčení. Takový účinek zdaleka nemá žádný známý lék proti „zlému cholesterolu“.

A jakže to souvisí se Štědrým dnem? Vánoce bývaly v západním světě radostnou oslavou příchodu Ježíše, který přinesl do našeho světa poselství lásky. Dokonce i ateisté znají Kristovo Miluj bližního svého jako sebe sama. Lidé si proto kdysi na důkaz lásky začali o Štědrém večeru dávat drobné dárky. A dnes?

Sebedražší dary nejsou nikdy dost velké, aby nahradily chybějící lásku. Kdosi kdesi napsal, že pro uspokojení lidské potřeby citu stačí sedm pohlazení nebo objetí každý den. Víte, kolikrát jste dnes pohladili své nejbližší? A kolikrát jste je vloni o Štědrém dnu objali? Zkuste to letos změnit. Možná si vzájemně nevyléčíte vysoký tlak, ale určitě budete šťastnější. A když s tím objímáním vytrváte, kdoví? Vzpomeňte si na králíky.