---
title: Blanenská policie zadržela dva výrobce pervitinu
author: Andrea Šrámková
category: zprávy
tags:
- okres Blansko
- drogy
- 48-2013
---

V rozmezí jednoho týdne se podařilo blanenským kriminalistům završit dva případy výroby a distribuce omamných a psychotropních látek. Za tento trestní čin hrozí odnětí svobody až na deset let.

V prvních listopadových dnech byl zadržen dvaadvacetiletý muž z Blanska, u něhož se policii podařilo zajistit pervitin i náčiní a chemikálie pro výrobu drogy. Případ byl komplikovanější o skutečnost, že mladík v obavě z odhalení neukrýval potřeby a látky pro výrobu drogy na jednom místě a samotná výroba probíhala venku s rozhledem do okolí.

Zadržen byl společně se třemi dalšími osobami, které zatím nejsou trestně stíhané. Muž už byl kvůli stejnému provinění odsouzen, po propuštění z vazby však potřeboval pervitin pro svou potřebu i kvůli prodeji, protože mu chyběly finanční prostředky. Jednalo se o největšího výrobce a prodejce pervitinu na Blanensku.

Policie měla od začátku informace, že pachatelé mohou být ozbrojeni. Domovní prohlídka potvrdila vojenské nože, paralyzér a plynovou pistoli. Vše doplnili psi bojových plemen vycvičení k útokům na lidi. Jeden při zásahu pokousal svého majitele.

Nezávisle na popsaném případu byl s týdenním odstupem ve Skalici nad Svitavou zadržen při předávání léků obsahujících pseudoefedrin (potřebný pro výrobu pervitinu) muž ve věku 33 let. Nedovolenou výrobu drogy potvrdily prohlídky vozidla, ale i bytu v Kunštátě, chaty v Blansku a skladu v Dolní Lhotě.

Jen za letošní rok kriminalisté na Blanensku odhalili 7 varen a jednu pěstírnu konopí, celkem šetřili 16 trestných činů souvisejících s drogami. Jedná se o srovnatelný počet případů jako v loňském roce.
