---
title: Vánoční svátky přivítá také řada koncertů
author: Tomáš Trumpeš
category: kultura
tags: Boskovicko koncerty Vánoce 48-2013
---

K atmosféře vrcholícího adventu patří neodmyslitelně také vánoční koncerty, které se konají ve značné části měst a obcí. V některých městech je koncertů hned několik.

Příkladem mohou být Boskovice, kde se první Vánoční koncert koná v neděli 15. prosince od 15 hodin v místním evangelickém kostele. Připravuje ho pěvecký sbor Nota působící při boskovickém gymnáziu, ale vystoupí na něm také další studenti a absolventi školy a sboru Nota. Vstupenky na tento koncert se prodávají již pouze ke stání, jinak je kapacita kostela vyprodána.

Hned následující den, v pondělí 16. prosince od 18 hodin, se koná Vánoční koncert v zámeckém skleníku. Vystoupí zde soubory Voice Band, Flautet, 8jistých, Janáček a Extrémní smyčce. Zámecký skleník bude hostit předvánoční setkání nejen hudebníků také další den, neboť v úterý 17. prosince se zde v 16.30 ke společné akci sejdou hudebníci a výtvarníci z boskovické Základní umělecké školy. Komponovaný program nazvaný Vánoční koleda zahájí v 16.30 vernisáž výstavy výtvarného oboru, od 17.30 naváže koncert, na kterém se představí žáci hudebního a také literárně-dramatického a tanečního oboru. Výstava ve skleníku potrvá až do 19. ledna.

Předvánoční žákovský koncert pořádá boskovická ZUŠ také ve čtvrtek 12. prosince od 16.30 v sále školy.

V Kunštátě pokračuje na zámku cyklus adventních koncertů, které se konají vždy v neděli od 15 hodin v Pilastrovém sále. Na třetím koncertě vystoupí v neděli 15. prosince Jindřich Macek v programu nazvaném Loutnová hudba v renesanční Evropě. O týden později se na zámku představí saxofonista a boskovický rodák Antonín Mühlhansel.

Letovická Základní umělecká škola se může pochlubit vlastním Symfonickým orchestrem, právě ten zahraje v sále školy ná Vánočním koncertě ve čtvrtek 12. prosince v 15.30 hodin.

Vánoční koncert s Bystřickou kapelou proběhne v olešnickém kině, a to v pátek 20. prosince od 17 hodin. V Rájci-Jestřebí se nejprve ve čtvrtek 12. prosince od 19.30 v obřadní síni představí Trio Bel Canto, v neděli 22. prosince od 18 hodin se v zámecké kapli uskuteční Vánoční koncert Ladi Kerndla. Vánoční koncert pořádají ve čtvrtek 26. prosince v Úsobrně v kostele sv. Cyrila a Metoděje, v neděli 15. prosince vystoupí ve vanovickém sále záložny ve 14 hodin mládežnický pěvecký sbor Kudykam.

Vánoční koncert připravila i Základní umělecká škola ve Velkých Opatovicích. Koná se v pondělí 16. prosince od 17 hodin na malé scéně stálého kina. V sobotu 14. prosince proběhne koncert skupiny Ponny Expres Country & Bluegraff a učitelů ZUŠ Jevíčko v Kartografickém centru.

V neděli 22. prosince vyrazí na tradiční Předvánoční koledování Malohanácká muzika. Ta zahraje v 9 hodin u kostela ve Velkých Opatovicích, v 9.45 v Borotíně u sklípku, v 10.30 ve Vanovicích u záložny, v 11.15 ve Světlé u kapličky, v 11.45 v Cetkovicích u školy, ve 12.15 v Uhřicích na točně, ve 14 hodin v Jevíčku u zámečku a pokračovat bude ještě v Chornicích, Městečku Trnávce, Vrážném a Konici.