---
title: Na pořadu dne je oprava Chrudichromské
author: Petra Bílá
category: z regionu
tags: Boskovice doprava silnice opravy 48-2013
---

Boskovičtí několik let usilují o opravu úseku krajské silnice vedoucí Chrudichromskou ulicí. Cesta je rozbitá a její stav nevyhovuje normám. To by se mělo změnit díky plánovaným opravám. „Jednání, která vedeme se zástupci Správy a údržby silnic a s představiteli Jihomoravského kraje snad spějí do finále. Doufáme, že se v příštím roce podaří silnici opravit,“ sdělila místostarostka Boskovic Jaromíra Vítková. Dodala, že přípravné práce zkomplikovali někteří vlastníci pozemků sousedících s trasou vozovky. „Protože nechtěli prodat své pozemky, musel se nechat zpracovat nový projekt. Ten teď projednávají na stavebním úřadě, takže se všechno zdrží, nicméně silnice na Chrudichromské ulici je jedna z našich priorit,“ sdělila místostarostka Vítková.

Podle projektu, který řeší rekonstrukci silnice na Chrudichromské ulici, by se celkové náklady na opravu dvanáct set šedesát metrů dlouhého úseku silnice mohly blížit šestašedesáti milionům korun. Nákres počítá se zkrácením trasy rekonstruované silnice. V plánu je i zrušení odbočovacího pruhu u napojení na autosalon a úprava napojení provozoven VMS Vision a Colorprofi. Také by mělo dojít k napřímení prudké zatáčky v úseku, kde mají silničáři cestmistrovství.

„Vozovka stavebně nevyhovuje technickým požadavkům a zatížení současnému dopravnímu zatížení. Chceme silnici dát takové parametry, jaké by měla mít. To znamená provést celkovou rekonstrukci konstrukce vozovky s vybudováním krajnic a zajištěním odvodnění a právě v této fázi jsme se dotýkali pozemků soukromých vlastníků,“ popsala Eva Zouharová, vedoucí technicko-správního úseku blanenské pobočky Správy a údržby silnic Jihomoravského kra­je.

Podle Zouharové ale není vůbec jisté, kdy se opravy uskuteční. „V současné chvíli probíhá změna územního řízení, po jeho vydání, jakmile úředníci schválí změnu územního rozhodnutí, jsme schopni požádat o stavební povolení. Teprve až budeme mít stavební povolení, můžeme žádat o dotaci. Nedokážu říct, zda budeme silnici opravovat v příštím roce. Musíme vybrat zhotovitele díla, přitom v současné chvíli nemáme projekt registrován k zajištění financování. Sice je tato akce zařazena na dočerpání Evropských dotací, ale nevíme, zda bude finančně pokryta, jestli tam zbydou ještě nějaké peníze,“ vysvětlila Zouharová.

Zástupci boskovické radnice se přesto připravují na variantu, že na opravy silnice dojde v příštím roce. Proto při plánování rozpočtu města počítali s částkou jednoho milionu korun na stavbu chodníků a dešťové kanalizace.