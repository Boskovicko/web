---
title: Zahrady mateřských škol čekají úpravy
authors: Petra Bílá
category: zprávy
tags:
- Boskovicko
- mateřské školy
- opravy
- dotace
- 48-2013
---

Aby si předškolní děti vytvářely vztah k přírodě a životnímu prostředí, budou mít k dispozici názorné ukázky. Jezírko, živá zvířata, různé druhy rostlin nebo třeba záhonky. Zahrady čtyř mateřských škol, které uspěly se svými projekty v žádostech o dotace, čekají úpravy v duchu environmentálního vzdělávání. Osvětu v předškolních zařízeních pomohou financovat dotace z Operačního programu Životní prostředí.

V tabulce úspěšných žadatelů je z Boskovicka například Základní škola a Mateřská škola Drnovice. Na projekt Zahrada v přírodním stylu u mateřské školky v Drnovicích získali podporu ve výši devadesáti procent z celkových nákladů dva a tři čtvrtě milionu korun. Zbylých deset procent doplatí zřizovatel školy. „Projekt už jsme začali realizovat. Díky rekonstrukci školní zahrady vznikne prostor, kde si děti pohrají a zároveň se něčemu novému naučí. Budou mít k dispozici herní prvky, ale i záhonky, hmyzí hotel, počítáme i s pořízením menší králíkárny. Součástí zahrady bude i kompost, aby se děti naučily, co se v přírodě rozloží a co ne. Úpravy zahrady budou v přírodním stylu,“ popsala Miloslava Brachová.

Finančně náročný projekt na úpravu školní zahrady si nechalo zpracovat vedení Základní školy a Mateřské školy Knínice. Ze dvou milionů osmdesáti tří tisíc celkových uznatelných nákladů získali dotaci ve výši jeden milion osm set sedmdesát pět tisíc korun. Podle slov ředitele školy Jiřího Horníčka školní zahrada projde velkou proměnou. „Mimo jiné by se zahrada měla o jednu třetinu rozšířit. Kromě hracích prvků tam budou i vzdělávací prvky pro environmentální výchovu. Součástí zahrady bude jezírko, přírodní prvky a záhony.

Zahradu necháme upravit tak, aby se prostředí dětem líbilo a zároveň se při pobytu venku něco naučily. Předpokládáme, že zahrada bude sloužit pro děti z mateřské školy a z prvního stupně základní školy,“ prozradil Jiří Horníček. Dodal, že do úprav se pustí na jaře.

Mezi úspěšné se zařadil i projekt K přírodě o krok blíže, který řeší úpravy školní zahrady boskovické mateřské školy Na Dolech. „Pokud vše dobře půjde, tak během příštího roku bude tato úprava realizovaná. Jedná se o úpravu zeleně i pořízení hracích prvků. Vše je laděno k tématu životní prostředí. Zahrada bude rozdělena na několik sekcí podle přírodních živlů, bude tam živel voda, vítr. Bude tam i zahrádka, kde se děti seznámí s rostlinami,“ vyjmenovala místostarostka Boskovic Jaromíra Vítková. Na projekt za jeden milion čtyři sta padesát tisíc získali dotaci jeden milion tři sta tisíc. Sto padesát tisíc na spolufinancování projektu zařadili Boskovičtí do návrhu rozpočtu na příští rok. „Počítáme s tím, že bychom následně podali žádost o dotaci na další část projektu na úpravu školní zahrady na Bílkově. Tam by náklady měly být poloviční, protože se jedná o menší plochu. Vzhledem k tomu, že projekt zpracovali stejné projektantky, počítáme, že i zde se setkáme s kladnou odezvou,“ doplnila Vítková.

Z Blanenska s žádostí o dotaci na rozvoj infrastruktury pro environmentální vzdělávání uspěla ještě Mateřská škola Jedovnice, i zde by měli zahradu upravit v přírodním stylu.
