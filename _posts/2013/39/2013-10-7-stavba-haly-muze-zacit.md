---
title: Zastupitelé schválili smlouvu, hala se může začít stavět
authors: Tomáš Trumpeš
category: zpravodajství
tags:
- Boskovice
- sportovní hala
- referendum
- 39-2013
---

Boskovické zastupitelstvo schválilo ve středu na svém mimořádném zasedání smlouvu s firmou IMOS a dalo tak zelenou zahájení stavby sportovní haly na Slovákově ulici. Koaliční zastupitelé se tedy nenechali nijak zviklat výsledkem referenda, které sice nenaplnilo zákonný limit účasti, avšak dvě třetiny aktivních voličů se vyslovily proti hale. Společně s koalicí hlasovala pro halu i opoziční zastupitelka za KSČM Milada Hudcová, schválení smlouvy tak prošlo pohodlnou většinou.

Hlasování předcházela dlouhá diskuse a pokusy opozičních zastupitelů hlasování ještě pozdržet, popřípadě stavbu haly neschválit a peníze vyhrazené na její stavbu účelově vyhradit pro stavbu haly na jiném místě. Nic z toho se však prosadit nepodařilo, koalice ODS, TOP 09, KDU-ČSL, Sportovců a Prosperity fungovala semknutě.

Opoziční zastupitelé poukazovali opět na nevhodnost lokality a také zpochybňovali důvěryhodnost vysoutěžené ceny i samotné firmy IMOS. Rovněž se snažili apelovat na koaliční zastupitele, aby názor dvou třetin voličů hlasujících v referendu brali vážně, i když výsledek referenda není dle zákona závazný. „Jsem ráda, že se podařilo uskutečnit referendum. Všichni určitě vnímáme, že je škoda, že svůj názor nepřišlo vyjádřit více občanů. Referendum je neplatné, nicméně si myslím, že každý z nás zastupitelů musí vnímat, že přišlo 2082 občanů a myslím si, že poměr 1386 hlasů ano ku 669 hlasům ne o něčem vypovídá a bylo by potřeba, aby k tomu každý z nás zaujal nějaké stanovisko,“ uvedla kupříkladu Hana Nedomová, zastupitelka za ČSSD. „Matematika je jednoduchá, dopadlo to, jak to dopadlo. Já jsem zastupitelem ve městě, kde je zhruba 9300 voličů. Ti se vyjádřili, jak se vyjádřili, já jsem neměl možnost je ovlivnit a respektuji to, co se ukázalo. Osobně musím říct, že jsem se setkal s mnoha ohlasy a voliči, kteří říkali, že na takto položenou otázku odpovídat nechtějí a hlasovat nepůjdou,“ reagoval starosta města Jaroslav Dohnálek.

Na závěr diskuse vystoupil advokát Tomáš Krejčí, který představil nové občanské sdružení OBZOR. To sdružuje občany bydlící v blízkém okolí místa, kde se má hala stavět. Sdružení ústy advokáta deklarovalo vůli bojovat proti hale nadále soudní cestou. „Sdružení bylo založeno v reakci na výsledky referenda. Proti výstavbě haly bude vedena sousedská žaloba,“ uvedl advokát Tomáš Krejčí, se kterým přinášíme samostatný rozhovor.