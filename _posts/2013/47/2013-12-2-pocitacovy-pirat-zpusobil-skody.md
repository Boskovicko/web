---
title: Počítačový pirát způsobil škodu téměř za 28 milionů
authors: Andrea Šrámková
category: zpravodajství
tags: Blansko 47-2013
---

Porušením autorských práv se provinil muž z Adamova ve věku 37 let, který přinejmenším od roku 2011 kopíroval různé filmy a hudební nahrávky a umožňoval na internetu jejich další šíření.

Na jeho činnost upozornila Česká protipirátská unie, poté policie provedla domovní prohlídku. Na základě zajištěných důkazů v podobě stolního počítače, dvou notebooků a další elektrotechniky mu prokázala 380 případů, kdy došlo k porušení autorských práv. Škoda ušlého zisku autorům vyčíslená z prodejní ceny nosiče s nahrávkou, počtu nahrání a stažení každého díla dosáhla téměř 28 milionů korun. Sám ze zprostředkování nahrávek žádný finanční prospěch neměl. Rozmnožená videa a hudbu nahrával pod různými účty zaregistrovanými pod přezdívkou Icathan.

Policie v listopadu zahájila trestní stíhání, muži hrozí trest odnětí svobody až na osm let. „Samozřejmě mu také hrozí, že musí škodu uhradit, což požadují jednotliví zástupci autorů. Je to škoda poměrně vysoká, obyčejný člověk ji do smrti nemůže splatit. Prezentujeme tento případ, protože spousta lidí si vůbec neuvědomuje, že pokud umožní kamarádovi stáhnout nějakou produkci, už je to trestní činnost,“ uvedl Pavel Grénar, zástupce vedoucího Územního odboru policie v Blansku. Blanenští kriminalisté řeší ročně řádově do deseti případů pirátství, tento je však ojedinělý výší škody.
