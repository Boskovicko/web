---
title: Boskovický šprtec má dvě mistrovská stříbra
authors: Lubomír Slezák
category: sport
tags: Praha šprtec 47-2013
---

Konec listopadu je již tradičně vyhrazen vrcholu celého uplynulého ročníku šprtcové sezóny, závěrečnému turnaji Mistrovství České republiky jednotlivců, které se letos konalo v hotelu Pratol v Říčanech u Prahy.

Na tento turnaj se každoročně probojuje 32 nejlepších mužů, 8 žen, 8 juniorů, 8 starších žáků a 6 mladších žáků. Klub BHK Orel Boskovice měl letos zastoupení ve třech kategoriích – mezi muži reprezentovali Boskovice Jakub David, Bohumil Feruga a Michal Odehnal, v kategorii starších žáků Jan Feruga a v juniorech Vojtěch David a David Řehůřek. Toho však nemoc na turnaj nepustila.

Junior Vojta David se musel vyrovnat s nerozehraností způsobenou několikatýdenním herním výpadkem, ale na lepší než 5. příčku to nestačilo. Titul si odvezl Ondřej Müller z Mostu, před Robinem Homolkou ze Žďáru a třetím Matějem Šanobou z Litvínova.

Nejmladší boskovický účastník Jan Feruga si z Prahy odvezl skvělou stříbrnou medaili, když o jeho druhém místě rozhodlo až celkové skóre. Po předposledním kole měli čtyři hráči shodně po 9 bodech a před sebou poslední utkání s hráči ze spodní čtyřky. Všichni favorité svá utkání zvládli a tak se nejsmutnějším stal Martin Bednář ze Žďáru. O titulu rozhodl jediný gól ve prospěch Tomáše Sýkory z Litvínova (celkové skóre – Feruga 20:7, Sýkora 20:6).

V kategorii mladších žáků se z titulu radoval Vojtěch Jandečka z Mostu, před Ondřejem Tichým (Pečky) a třetím Jakubem Novákem z Prahy.

V kategorii žen zvítězila Veronika Grabinská (Ostrava), stříbrnou medaili získala Nikola Velebová (Brno) a bronz Milada Foltýnová (Praha).

V nejpočetněji obsazené kategorii mužů odehrál každý 8 utkání. I přes porážku hned ve druhém utkání své kvality prokázal Jakub David. Turnajovým pavoukem se prokousával stále vzhůru a po 7 utkáních měl na svém kontě 5 výher, 1 remízu a 1 porážku. V závěrečném zápase se utkal s neporaženým Pavlem Kolodějem (Ostrava) o titul. Brankový účet utkání otevřel hráč z Ostravy, ale Jakubovi se v průběhu druhé třetiny podařilo vyrovnat. I přes maximální Jakubovu snahu utkání skončilo remízou a titul tak putuje do Ostravy. Boskovice získaly zásluhou Jakuba Davida druhou stříbrnou medaili na MČR. Další boskovickým mužům se již tak nedařilo a obsadili střed tabulky. Bohumil Feruga skončil 17. (3 výhry – 2 remízy – 3 prohry) a Michal Odehnal 20. (3 – 1 – 4).

V medailovém hodnocení obsadil klub BHK Orel Boskovice se dvěma stříbrnými medailemi mezi 19 kluby vynikající 4. příčku.
