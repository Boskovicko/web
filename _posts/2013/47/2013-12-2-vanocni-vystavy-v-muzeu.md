---
title: V muzeu zahájí vánoční výstavy
authors: Tomáš Trumpeš
category: kultura
tags: Boskovice muzeum 47-2013
---

Dvě výstavy, které setrvají ve výstavních prostorách přes vánoční svátky, zahájí v boskovickém muzeu ve čtvrtek 12. prosince v 16 hodin. Jedná se o výstavy Příběhy rukou a Vánoční formičky ze sbírky Naděždy Parmové.

Příběhy rukou je výstava připravená ve spolupráci muzea s Městskou správou sociálních služeb a prezentuje projekt, do kterého se zapojili senioři právě z uvedeného zařízení. „Na začátku života to byly docela malinké ručičky, ručičky děťátka. Jak člověk rostl, měnily se i ruce. Hodně toho v životě prožily. Naučily se poznávat věci hmatem, rozeznat horké od studeného, stisk ruky, nezájem. Dokázaly také tvrdě pracovat, byly často unavené a nechtěly už člověka poslouchat. Přesto se každý den znovu pustily do práce. Čas je poznamenal, z hladkých mladých rukou se postupně vytratil elán, jsou poznamenané těžkou prací, nemocí. Přesto ještě dokážou pohladit, chytit se milého člověka a prožít s ním něco pěkného. A jsou to právě ruce našich seniorů, které k nám z fotek promlouvají a učí nás řeči generací,“ uvedli k výstavě její autoři.

Druhá výstava představí vánoční formičky ze sbírky Naděždy Parmové. Pečení a zdobení vánočního cukroví patří neodmyslitelně k vánoční atmosféře téměř každé domácnosti. Sbírka formiček paní Naděždy Parmové ukazuje pestrost tvarů, velikostí a druhů nejen vánočních cukrářských formiček. „Výstava je doplněna formičkami z cukrářství pana Chlupa z Boskovic. Vánoční atmosféru dotvoří dekorace zhotovené klienty z boskovické Městské správy sociálních služeb,“ popsali muzejníci.