---
title: Život v Domově mládeže Masarykovy střední školy Letovice není jen učení	
author: kolektiv vychovatelů
category: napsali nám
tags: Letovice 47-2013
---

Pro naše ubytované studenty (a nejen pro ně) organizujeme řadu kulturních a sportovních akcí. Pomáhá nám při tom i ta skutečnost, že v naší škole velmi dobře pracuje Středoškolský klub, který je členem Asociace středoškolských klubů ČR. Můžeme tak využívat různé výhody a nemalé finanční dotace. Studenti tak mají na některé akce dopravu zdarma, mohou využívat zdarma sportovní náčiní a jiná zařízení klubem zakoupená. Hojně je využíván stolní fotbálek, stůl na ping pong nebo dataprojektor. Pro poslech hudby slouží výkonná hifi sestava.

Zejména do letošního školního roku jsme vstoupili úspěšně. Podařilo se nám totiž dokončit instalaci bezdrátového internetu, ke kterému mají přístup ubytovaní na všech pokojích. Tento fakt považujeme za obrovský přínos a pomoc pro naše studenty. Internet využijí nejen při studiu, ale také při trávení volného času. Za realizaci projektu patří velký dík vedení školy. Navíc jsme z peněz Asociace nedávno zakoupili na klubovnu novou velkou LCD televizi.

Že se u nás opravdu nenudíme, svědčí akce, které jsme již stihli od začátku září uskutečnit. Hned první týden jsme s nově příchozími studenty absolvovali poznávací vycházku po městě Letovice a jeho okolí. Dozvěděli se, kde sídlí důležité instituce, kde najdou oblíbené obchody a kde a jaké jsou ve městě památky. Ubytovaní studenti také mohou navštěvovat řadu kroužků, které pro ně pořádáme. Svůj volný čas tak mohou trávit v posilovně, v tělocvičně při míčových hrách nebo v klubovně při kroužku multimediálním a hudebním. Učíme se hrát na kytary, zpíváme písničky k táboráku, sledujeme filmy nebo diskutujeme k tématům, která nás zajímají. Také pořádáme různé sportovní turnaje, např. na počátku listopadu proběhl turnaj ve stolním tenise. V plánu máme také vánoční turnaj v šipkách.

Tradičně velký zájem je o zájezdy, a to jak z řad ubytovaných, tak ostatních studentů školy. Již v měsíci říjnu jsme uspořádali zájezd do Městského divadla Brno na muzikálovou komedii Donaha! V prosinci plánujeme návštěvu vánoční Prahy a zájezd na hokejové utkání do Brna. Od měsíce listopadu též pravidelně jezdíme plavat do lázní Boskovice. Celý prosinec patří u nás vánočním tradicím. Strojíme stromeček, děláme vánoční výzdobu a pečeme cukroví. Potom se všichni sejdeme při vánočním posezení. Z námi napečeného cukroví, dalšího od maminek a koupených dobrot si připravíme slavnostní tabuli a pomalu se noříme do té správné vánoční atmosféry. Povídáme si, mlsáme, hrajeme hry a zpíváme koledy. Pomalu přemýšlíme nad tím, co všechno přinese nový rok.

Přijďte se k nám podívat a popovídat si s našimi studenty. Možná si právě vy podáte přihlášku do některého z atraktivních oborů, které se v naší škole vyučují, a ubytujete se v domově mládeže. Těšíme se na vás v příštím školním roce.