---
title: Nejde o to, jestli hazard regulovat, ale jestli ho úplně zakázat
authors: Tomáš Trumpeš
category: publicistika
tags: Boskovice hazard 47-2013
---

Postoj české společnosti k hazardu se stal v posledních letech jedním z nejvýraznějších témat debaty ve veřejném prostoru, a to jak na úrovni celostátní, tak v jednotlivých městech a obcích.

Debata ovšem nebyla jen akademická, Česká republika byla označována za ráj hazardního průmyslu a přibývalo občanů i politiků odhodlaných tento stav změnit a po vzoru civilizovaných zemí hazardní průmysl výrazně omezit.

Letošní rok přinesl vskutku klíčový moment, a to když Ústavní soud v dubnu rozhodl, že obce si mohou hazard regulovat samy a ministerští úředníci jim do toho nemohou mluvit. Odpovědnost tedy nově leží v rukou jednotlivých zastupitelů. A přibývá obcí, které se rozhodly hazardní přístroje na svém území prostě zakázat úplně. K politice takzvané nulové tolerance se naposledy přidalo Blansko.

Důvodů pro úplný zákaz hazardu je mnoho. Patologické hráčství je závislost jako každá jiná – tedy nemoc, evidovaná Světovou zdravotnickou organizací. Závislí gambleři jsou pak zdrojem mnoha dalších negativních jevů – sociálních problémů, dluhových pastí, kriminality, narušených vztahů a tak dále. Zanedbatelné nejsou ani sebevraždy: ročně kvůli hráčství dokoná svůj život v České republice asi 600 lidí, podobné případy se nestávají jen někde v sociálně vyloučených lokalitách, nevyhnuly se ani Boskovicím. Dopady na majetkovou kriminalitu jsou podle některých odhadů rovněž obrovské, závislý hráč zkrátka neváhá získávat finanční prostředky pro další hru prakticky jakýmkoliv způsobem. Hráčům se také obvykle brzy rozpadá rodina a jejich závislost má přímý negativní dopad na několik dalších osob v jejich okolí.

Důvody, o které se dnes zastupitelé opírají, když vysvětlují, proč hazard alespoň v určité míře zachovat, jsou především ekonomické. Hazardní průmysl totiž z části svých výnosů přispívá na neziskový sektor, podporuje sport a další veřejně prospěšné aktivity. Podstatnou část těchto prostředků pak přerozdělují právě obce, takže zákaz hazardu znamená teoreticky značný výpadek příjmů v obecním rozpočtu. Prakticky však veřejné rozpočty na negativní jevy způsobené hazardem doplácejí daleko víc, než kolik představují tyto úlitby hazardního průmyslu. A kromě toho – peníze naházené do hazardních přístrojů se po jejich zákazu z ekonomiky nevytratí, hráči si je nezačnou schovávat doma do polštářů, ale utratí je běžným způsobem, což pro stát opět představuje běžný příjem v daních.

Někteří politici argumentují tím, že nechtějí omezovat osobní svobody občanů. Kdo chce hrát a zničit se, má mít ve svobodné společnosti tuto svobodnou volbu. Otázka je, jestli by byli ochotni podobně argumentovat kupříkladu i v otázce volného prodeje tvrdých drog. Logika i dopady jsou prakticky stejné. Patologický hráč navíc nedestruuje pouze sebe, ale i své okolí.

Podobnost s drogovou problematikou je i v tom, že dostupnost hráčství má podobný vliv na jeho intenzitu stejně jako dostupnost drog. Proto neobstojí ani argumenty, že nemá smysl zakazovat herny, protože začnou nekontrolovaně bujet černé herny a hráči se také přesunou na internet, kde je regulace hazardu problematická. Čili že nemá smysl hazard zakazovat, protože hrát se bude stejně dál, jen z toho stát nebude mít příjmy na daních. Zkušenosti ze zemí, které hazard výrazně omezily, tyto teorie nepotvrzují. Když ubude heren, ubude i patologických hráčů a negativních jevů, které produkují.

Hráčský průmysl, který po léta mohl udržovat rozsah svého působení v českém hazardním ráji pouze přes několik úředníků ministerstva financí, se tedy od dubna musel pro udržení svých pozic zaměřit na obecní zastupitelstva. Pouze ta mu mohou zajistit další zisky. Metod, jak zastupitele přesvědčit, aby se nepřipojili k nulové toleranci hazardu, je samozřejmě mnoho. Pozoruhodná reportáž televize Nova nedávno odhalila jednu z nich: firmy podnikající v hazardním průmyslu přímo financují neziskovou organizaci, která pro obce zpracovává odborné analýzy, jak k regulaci hazardu přistoupit. Výsledkem pochopitelně není doporučení úplného zákazu hazardu, ale pouze určitá regulace spojená s dalšími opatřeními, které spíše působí jako zástěrka mající vzbudit dojem, že se proti negativním jevům hazardu bojuje. U stejné agentury si analýzu nechaly zpracovat i Boskovice. Její výsledky navíc město nechce zveřejnit.

Hazardní průmysl se zkrátka snaží uhájit maximum možného. A je na jednotlivých městech a obcích, jak se k tomu postaví. Samozřejmě to není jen otázka zastupitelů, ale především občanů. A odborníků, kteří se v oblastech zasažených hazardním hráčstvím pohybují. Pozice zastupitelů není snadná, ekonomický tlak je velký a ostatně nikdy není snadné radikálně změnit zaběhlý stav věcí. Téma hazardu je možná dobrou příležitostí k nastartování otevřené veřejné diskuse, která by měla rozhodnutí zastupitelstva předcházet. Prvním krokem by pak měla být větší otevřenost a schopnost obrátit se s prosbou o radu na skutečné odborníky, ne na ty placené hazardním průmyslem.

Dění v celé České republice však už dnes jasně ukazuje, že otázka jestli hazard regulovat, nebo ne, je nesmyslná. Skutečný stav věcí vyžaduje debatu na téma, jestli hazard úplně zakázat, nebo pouze významně regulovat. Z vyjádření boskovických zastupitelů vysvítá, že ani to jim zatím není jasné.
