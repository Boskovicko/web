---
title: Počet heren je v Boskovicích nadprůměrný
author: Marek Osouch
category: přečtěte si
tags: Boskovice hazard 47-2013
---

Již na jaře letošního roku rozhodli boskovičtí radní o zapojení Boskovic do bezplatného projektu Progam.cz, který měl za cíl zmapovat herny ve městě a navrhnout případná opatření na jejich regulaci. S téměř dvouměsíčním zpožděním dorazil na radnici výsledek s jasným stanoviskem – zregulovat herny. Doporučení úplně zakázat hazard asi nikdo neočekával, rady totiž přicházejí od firmy, která je sama hazardem financována.

Vedení města zatím nechce nic konkrétního sdělovat a případné kroky komentovat. „Nyní jsme předložili analýzu příslušným komisím, poté ji bude projednávat rada a zastupitelstvo. Než se k tomu vyjádří, nebudeme nic zveřejňovat,“ prohlásil tajemník městského úřadu David Škvařil.

Podle dopisu zaslaného na boskovickou radnici obsahuje analýza celkem šest doporučení, která mají za cíl částečně regulovat hazard v Boskovicích. Mezi nimi jsou následující: přijmout obecně závaznou vyhlášku a zafixovat nabídku regulovaných druhů loterií a jiných podobných her, aby nedošlo k dalšímu nárůstu, regulovat loterie a jiné podobné hry v blízkém okolí škol a školských zařízení a v lokalitách zvláštního významu pro obec, v provozovnách zcela regulovat provozování interaktivních videoloterijních terminálů a lokálních loterijních systémů s vysokým nastavením sázek a případně povolit jen výherní hrací přístroje s nízkým nastavením sázky, výhry a nejvyšší hodinové prohry, podpořit vznik odborného sociálního poradenství v Boskovicích a podpořit vzdělávání sociálních pracovníků.

Analýzu zpracovával Český institut pro výzkum závislostí, který se snaží snižovat a minimalizovat negativní dopady heren na lidi. „Progam.cz (zkrácený název Problem Gambling) je celonárodní preventivní a vzdělávací projekt v oblasti omezování nabídky a snižování či minimalizace zdravotních, sociálních a ekonomických dopadů regulovaných druhů loterií a jiných podobných her v České republice,“ uvedli tvůrci.

Otazník nad Progamem ovšem vyvstává s pohledem na jeho financování, které přichází prostřednictvím nadačního fondu Esentia. Petr Verosta, který je výkonným ředitelem Českého institutu přiznal, že projekt podporují samotné herny. Za rok 2011 získali od heren podle Ministerstva financí 1,7 milionu korun. Verosta zapojení heren obhajuje a nevidí na tom nic špatného. „Jedná se o akt společenské odpovědnosti firem. Jen část českých provozovatelů se k němu připojila a zakoupila tiskoviny a školení prevence patologického hráčství pro své zaměstnance a herní prostředí,“ zdůraznil Verosta.

Zcela opačného názoru je ale Matěj Hollan z občanského sdružení Brnění, které usiluje o velkou regulaci či úplný zákaz hazardu. „Je to jen lakování heren na růžovo, na gamblerství to nemá žádný vliv. Podle vyjádření mluvčího Andreje Čírtka, sekretáře Unie herního průmyslu, přijdou provozovatelé heren, kteří se do programu „společensky zodpovědných heren“ zapojí, o čtyři procenta zisku, tedy o nic. Obecně není možné, aby protihazardní aktivity byly financovány přímo hazardem, protože žádná firma na světě nebude dobrovolně financovat něco, co jí kazí zisky,“ poznamenal Hollan a dodává, že Petr Verosta dříve zastával pozici velkého protihazardního aktivisty, než si ho podle Hollanových slov hazard koupil. „Petr Verosta a jeho projekt Progam je jen součástí kampaně hazardu za zachování co největšího počtu heren,“ popsal Hollan situaci. Český institut pro výzkum závislostí se ovšem brání. „Provozovatelé sázkových her činnost nijak neovlivňují ani neúkolují,“ odmítl předseda institutu Petr Vejrosta (nezaměňovat s Petrem Verostou, pozn. red.) Hollanovo tvrzení.

Starosta Boskovic Jaroslav Dohnálek už nastínil, že z analýzy vyplyne nějaký závěr. „Určitě budou nějaké návrhy opatření. Pokud se na nich shodneme, je předpoklad, že se to bude dávat v únoru na zastupitelstvo. Na jednání rady by to mělo být někdy po Novém roce,“ uvedl starosta.

Na stranu regulace se staví místostarostka Boskovic Jaromíra Vítková se svou stranickou kolegyní a boskovickou zastupitelkou Dagmar Hamalovou. „Určitá regulace by nastat měla. Lidé si neuvědomují, kam to až může vést. Člověk může ohrozit svou rodinu nebo své známé,“ vysvětlila místostarostka. Podobně se vyjádřila i Dagmar Hamalová. „Kloním se k regulaci, je ale nutné nastavit pravidla a její způsob,“ poznamenala. Regulaci či úplný zákaz by podpořili i zástupci boskovické opozice. „Nevím, zda je heren v Boskovicích hodně, či málo – dle mého názoru nejsou potřebné vůbec,“ prohlásila Kamila Krausová. Proti se vyslovil radní Dušan Sušil, který argumentuje omezením příjmů města. Boskovice z hazardu totiž získávají čtyři miliony korun.

Občanské sdružení Brnění evidovalo ve svých mapách hazardu do konce roku 2011 v Boskovicích celkem šestnáct heren, z nichž pouze tři byly zřízeny v souladu se zákonem. Zbylých třináct se nachází v blízkosti budov, u kterých se ze zákona nesměly herny zřizovat. V roce 2012 bylo toto omezení zrušeno, nicméně heren v blízkosti škol, úřadů, nemocnice nebo kostela zřízených před rokem 2012 se omezení stále týká. Boskovice jsou navíc s počtem heren ve vysokém nadprůměru. To dokládá i analýza Českého institutu. „Ve srovnání s průměrem České republiky je v Boskovicích dvojnásobně vyšší nabídka regulovaných druhů loterií a také o padesát procent vyšší výsledek z provozování regulovaných druhů loterií a jiných podobných her,“ informoval Petr Vejrosta.

Boskovice samozřejmě nejsou jediné, které se hernami zabývají. Již v druhé polovině září odhlasovali blanenští zastupitelé úplný zákaz hazardu na svém území. Předcházela tomu dlouhá diskuze, ve které padala slova o populismu, ztrátě peněz nebo odpovědnosti státu. Starosta Blanska Lubomír Toufar prohlásil, že výpadek peněz zalepí díky novému rozpočtovému určení daní. „Prvořadé je, že chceme Blansko hazardu jednou provždy zbavit. Osobně bych to zakázal v celé republice,“ uvedl starosta. Blanenská vyhláška nakonec prošla nejtěsnější možnou většinou třinácti zastupitelů. Podobnou vyhlášku schválili v Rájci, kde do budoucna postupně zmizí všechny hrací automaty. Opačného názoru jsou ovšem v Letovicích, kde o žádné větší regulaci heren neuvažují. Argumentují ztrátou peněz z rozpočtu města.
