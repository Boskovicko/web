---
title: Lidé sepsali petici proti zprůjezdnění Štefánikovy ulice
authors: Marek Osouch
category: zprávy
tags: Boskovice doprava petice 47-2013
---

Obyvatelé Štefánikovy ulice v Boskovicích sepsali petici proti jejímu plánovanému zprůjezdnění. Bojí se nárůstu dopravy a poškození svých nemovitostí. Radnice oponuje tím, že vrací ulici do původního stavu. Ke zprůjezdnění by mohlo dojít v roce 2015.

„Jakákoliv slepá ulice komplikuje plynulost dopravy ve městě,“ uvedla místostarostka Boskovic Jaromíra Vítková. Zprůjezdněním dále zastupitelé chtějí částečně ulevit křižovatce u pošty. Auta by tak mohla volně projíždět po Štefánikově ulici a napojit se u Minervy na ulici Nádražní. Kolik aut bude využívat ulici a zda ji budou moci využívat i nákladní automobily představitelé města nedokážou říct. Vzniklou situaci se už od minulého prosince, kdy se poprvé jednalo o odkupu pozemků, snaží uklidnit. „V žádném případě nebude suplovat Sokolskou. Nebude se tedy jednat o žádný obchvat. Tímto krokem se mírně ulehčí dopravě na Sokolské a hlavně křižovatce pod poštou,“ vysvětlila Vítková.

Obyvatelům ulice se ale plány radnice nelíbí, sepsali proto petici. Pod ni se podepsalo zhruba sedmdesát obyvatel. Na vedení města mají tři požadavky – provést odbornou expertízu stavu vozovky, možnost petičního výboru být u jejího vypracovávání a opravit ulici Polní a Příční. Prvnímu z požadavků radnice vyhoví. Obyvatelé totiž argumentují mělkým položením plynových přípojek pod silnicí a nízkou únosností vozovky. „V návrhu rozpočtu na rok 2014 se počítá s vypracováním projektové dokumentace, jejíž součástí bude provedení průzkumu stavu podloží, jeho únosnosti a stavu podzemních inženýrských sítí,“ uvedl starosta Boskovic Jaroslav Dohnálek. Petičnímu výboru se ale nelíbí, proč by nemohli být přítomni odborné expertíze. „My pak těm číslům nemusíme věřit,“ uvedla zástupkyně petičního výboru Jarmila Winklerová a dodává, že proti zprůjezdnění jsou nejen obyvatelé Štefánikovy ulice, ale i přidružených ulic, kterou je ulice Polní, Příční a Kollárova.
