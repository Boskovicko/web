---
title: Letovické mažoretky Vo Co Gou oslavily 20 let své skupiny
author: Ludmila Dobrozemská
category: kultura
tags: Letovice 47-2013
---

Úsměvy dívek, pochodová nebo i jiná hudba, slušivé stejnokroje, na hlavě často lodička, v rukách se briskně točí hůlka… Asi to se většině z nás vybaví při slově *mažoretka*. Jedna taneční skupina, která se zaměřuje právě na mažoretkový sport, působí i v Letovicích. Už dvacet let vystupuje pod pohodovým názvem Vo Co Gou. Oslavy druhého kulatého výročí proběhly předposlední listopadový pátek.

Přestože vznik této taneční skupiny její členky vztahují k roku 1993, sahá ještě před tento letopočet. Uskupení původně patřilo pod ZUŠ Letovice. Vedla ho Dagmar Havlátová a jeho činnost se po několik let prolínala s tamním dechovým orchestrem. A to až do okamžiku než vedoucí z pracovních důvodů skupinu opustila.

Dívky však tancovat nepřestaly. Skupina se rozhodla přejít pod Městské kulturní středisko Letovice, které bylo znovuotevřeno právě v listopadu 1993. A tehdy si skupina zvolila jméno Vo Co Gou.

V této době zde začala tancovat i Žaneta Bušová z Brněnce – bývalá členka a nynější maminka jedné tanečnice. „Do Vo Co Gou jsem začala chodit díky mým tetám, které jsou v dnešní době jedny z vedoucích skupiny. Chodila jsem tam moc ráda. Nezapomenu na vystoupení, kdy jsme jako malé holky vystupovaly společně s velkými mažoretkami na píseň Na kolena. Cítila jsem se strašně hrdá, že stojím na pódiu s těmi velkými – a stejně hrdá byla i moje dcera, když měla příležitost tančit se staršími. I když jsme třeba na vystoupeních něco zkazily, nikdo se na nás nezlobil. Vedoucí byly skvělé a byly nejen pro mne velkými vzory,“ vrátila se vzpomínky do doby před dvaceti lety Žaneta Bušová. „Díky Vo Co Gou jsem se otrkala, naučila jsem se usmívat a tvářit se profesionálně, nedat na sobě nic znát za jakékoliv situace. A toho využívám doteď,“ přiznala s úsměvem bývalá členka.

Skupina se během pár let rozrostla na 80 tanečnic. „Velkou oporou nám v této době byla Dagmar Havlátová. Jednou za měsíc za námi přišla s choreografií, kterou jsme se jako vedoucí musely za odpoledne naučit. Pak jsme ji zhruba půl roku učily malé mažoretky,“ shodly se zakládající členky v čele s nynější vedoucí Renátou Bulovou. Vedoucí skupiny se postupně začaly hlásit na různé semináře a školení, na nichž sbíraly zkušenosti a kde získávaly mnoho cenných rad a informací.

V současné době skupina sdružuje osm desítek dívek ve věku od 5 do 25 let. Tanečnice jsou podle věku rozděleny do šesti skupin. Jejich vedoucí jsou Magdaléna Křížová, Dagmar Procházková, Barbora Ondráčková, Kamila Nováková a Renáta Bulová. Finančně skupinu podporuje Městské kulturní středisko Letovice.

„Účastníme se nejen regionálních akcí, plesů, přehlídek, sportovních akcí, ale také různých soutěží, včetně Mistrovství České republiky v mažoretkovém sportu,“ říká o současné činnosti Vo Co Gou Renáta Bulová. „A navázaly jsme trvalou spolupráci s Mažoretkami Hodonín a s Tanečním studiem v Novém Městě na Moravě, na jejichž akcích pravidelně reprezentujeme naše město. Každoročně se také účastníme přehlídky mažoretek v Hradci Králové,“ dodala vedoucí. Jednou za dva roky Vo Co Gou navíc pořádá v Letovicích nesoutěžní přehlídku mažoretek, kde vystupuje asi 350 tanečnic. První se konala v roce 1999. Skupina však spolupracuje i s řadou organizací a institucí v Letovicích a jejich okolí. Připomenout lze letovickou základku, mateřské školy, boskovické Betany a výčet by mohl pokračovat. Za dvacet let je to obrovský kus práce, za kterým se tančící dívky mohou ohlížet.

„I díky své dceři můžu vidět, co se všechno za těch dvacet let změnilo – třeba kostýmy. Dřív jsme vystupovaly pouze v sukýnce, bílém tričku a bílých podkolenkách. Dnes je úroveň kostýmů mnohem vyšší, jsou efektnější. Také mají praktické využití, protože některé se dají použít na léto jako šaty, což je pro mě jako pro rodiče velkou výhodou. A jako rodič můžu i srovnávat – dcera už vyzkoušela více tanečních kroužků, ale nikde ji to nebavilo tolik jako tady. Vedoucí to dělají srdcem a to je poznat,“ uvedla Žaneta Bušová.

Skupina se rozhodla své dvacáté narozeniny patřičně oslavit uspořádáním celodenního vystoupení, které proběhlo na konci listopadu. K příležitosti výročí bylo zpracováno historické ohlédnutí 20 let VO CO GOU, ve kterém dokumentuje jejich působení. Autorkami textu jsou Renata Kostlánová a Kamila Nováková. Mažoretky fotografoval Petr Švancara.
