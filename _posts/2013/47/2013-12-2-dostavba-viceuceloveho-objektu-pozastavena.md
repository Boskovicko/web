---
title: Dostavba víceúčelového objektu se na čas zastaví
author: Petra Bílá
category: zprávy
tags: Vratíkov opravy 47-2013
---

Už více než rok trvá oprava víceúčelového objektu ve Vratíkově, který ale dosud není dokončen. Předchozí dvě etapy stavby už si vyžádaly investici okolo jednoho milionu osmi set tisíc korun. Návrh rozpočtu města Boskovice na příští rok zatím nezahrnuje částku, díky které by mohly být stavební úpravy dokončeny.

„Na základě jednání se zástupci Osadního výboru Vratíkov je v příštím roce prioritou vratíkovských občanů oprava komunikace Zábraní, nikoliv dostavba víceúčelového objektu. Proto je v návrhu rozpočtu na rok 2014 zahrnuta částka na opravu komunikace Zábraní. Na dostavbu víceúčelového objektu již v příštím roce nebudou finanční prostředky. Vše bylo řádně projednáno se zástupci Osadního výboru,“ sdělil Pavel Musil, který je vedoucí majetkového odboru v Boskovicích.

Vlastimil Konečný z majetkového odboru Městského úřadu Boskovice dodal, že ještě, než se pustili do stavebních úprav, nechali si zpracovat projekt. Ten počítá s tím, že celková investice do víceúčelové budovy by se mohla vyšplhat až na dva a tři čtvrtě milionu korun. „Objekt byl původně rozestavěn jako přístavba k prodejně Jednoty. Dle tohoto projektu byla realizována hrubá stavba, obvodové zdivo, stropy a střecha. Takto rozestavěná stavba byla dvacet roků vystavena povětrnostním vlivům. Poté byla budova majetkově převedena na město. Nový projekt předpokládá využití  objektu pro potřeby osadního výboru Vratíkov. Vzhledem k novému účelu  využití a degradaci konstrukcí jsme počítali s totální rekonstrukcí objektu,“ vysvětlil Konečný. Dodal, že v předchozích dvou etapách už dělníci provedli bourací práce, zazdívky, nosné konstrukce, udělali novou střešní  konstrukci, otvorové prvky a ležatou kanalizaci včetně přípojky. Stavební práce pokračovaly vybudováním příček, schodiště, vnitřních omítek, betonové mazaniny podlah s izolacemi, pokládkou dlažby a obkladů. Dále dělníci udělali rozvody elektřiny a vody. „Zbývá dokončit elektroinstalaci včetně vytápěcích panelů, dokončit kompletaci zdravotní techniky, odvětrání a venkovního zateplovacího systému, osadit vnitřní dveře, podlahovou krytinu a provést nátěry a malby,“ vyjmenoval Konečný.

Obyvatelé Vratíkova budovu převezmou do užívání až poté, co bude hotová třetí etapa oprav, a úředníci stavbu zkolaudují.
