---
title: Svitávecký sbor vystupoval v hlavním městě Slovenska
authors: Miroslav Holík
category: napsali nám
tags: Svitávka 47-2013
---

Třetí listopadovou neděli zavítal svitávecký Svatojánský pěvecký sbor do Bratislavy. Na palubě autobusu si s sebou vezl vynikajícího průvodce pana profesora Prose. Již celou cestu podával vyčerpávající informace o Bratislavě.

První zastávkou byl Bratislavský hrad. Tento nás přivítal a svou krásou pyšnil se do širokého okolí. Výklad průvodce sahal od vzniku hradu až do nynější podoby. Naše cesta vedla dále k Dunaji. Zde soubor vystoupil a vydal se s průvodcem po památkách ve středu města. Potom dal průvodce prostor každému jednotlivě pokračovat v prohlídce města a jeho památek. Někteří pokračovali v prohlídce další části města, jiní se zašli do restaurace občerstvit a odpočinout si. Další skupina se věnovala kráse přírody, prošla se prosluněným nábřežím a pokochala se pohledem na jízdu parníku do Dunaji. Naše cesta pokračovala dále po mostě SNP s výhledem shora na tok Dunaje a dále do Petržalky, kde pohledem na věž s restaurací se vracela na místo určené vedoucí zájezdu. Sraz všech zpívajících byl před chrámem Nejsvětějšího spasitele na Hlavním náměstí. Hlavní mši svatou celebroval jezuita P. Kyselica. V úvodu mše přivítal všechny přítomné zvláště hosty – zpěváky Svatojánského pěveckého chrámového sboru, když doslova řekl: „Pokud byste chtěli znát, odkud zpěváci přijeli, tak vám povím, že jsou z míst, kde se narodil věhlasný Tomáš kardinál Špidlík“. Při mši sbor pod vedením Leontiny Koryčánkové a vynikajícího varhaníka Miroslava Maňouška zpíval Truvérskou mši od Petra Ebena ve všech jejích částech a dále uvedl dvě části Sanctus Agnus z Korunovační mše od Mozarta. Jako poslední zazněla z úst zpěváků píseň O veliká Boží milost nám prokázána od Adama Václava Michny z Otradovic. Na závěr mše P. Kyselica poděkoval zpěvákům za krásné zpěvy a věřícím za velkou účast. Nastal dlouhotrvající potlesk.

Z tohoto místa – velké poděkování Leontině Koryčánkové, Mirkovi Maňouškovi, Mirce Vávrové, průvodci profesoru Prosovi a všem zpěvákům za reprezentaci sboru.
