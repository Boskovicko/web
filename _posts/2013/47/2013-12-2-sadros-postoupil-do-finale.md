---
title: Sadros postoupil do finále
authors: Lubomír Slezák
category: sport
tags: Brno fotbal 47-2013
---

Historického úspěchu dosáhl v Brně celek malé kopané Sokol BK Sadros Boskovice.

V sobotu 23. listopadu byly v Brně a Praze odehrány semifinálové kvalifikační skupiny o postup na Final 4 Mistrovství České republiky v malém fotbale 2014. V Brně byl jedním z účastníků právě i Sadros, který do semifinálové skupiny postoupil z druhého místa.

Semifinálovou skupinu začal Sadros sice porážkou s obhájcem loňského prvenství RKM Brno 2:3, ale zbývající utkání s přehledem vyhrál. „V zápase s RKM Brno jsme neproměnili několik šancí, ale rozhodně jsme byli minimálně vyrovnaným soupeřem,“ hodnotil úvodní utkání Lukáš Martínek.

Po výsledcích s Bari FC Kopřivnice 3:1, Šenk okna Raiders Brno 6:1 a SOME Vysočina Prachárna Jihlava 12:1 vybojoval reprezentant blanenského okresu konečné druhé místo, které mu zajistilo postup mezi nejlepší čtyři mužstva v České republice.

1. RKM Brno 4 4 0 0 20:6 12 
2. Sadros Bce 4 3 0 1 23:6 9 
3. Kopřivnice 4 2 0 2 12:14 6 
4. Jihlava 4 1 0 3 7:20 3 
5. Raiders 4 0 0 4 4:20 0 

Ve finále tak bude kvarteto týmů a každý z jiného oblastního svazu. Brněnské RKM, blanenský Sokol BK Sadros Boskovice, pardubická Laguna a příbramský Union Brdy. Oproti letošnímu roku tak do Final 4 postoupily tři nové týmy – Sokol BK Sadros Boskovice, FC Laguna Pardubice a FC Union Brdy Příbram. Obhájce titulu RKM Brno nezaváhalo a také letos si brousí zuby na vítězství v celém Final 4. Ale ani ostatní nechtějí prodat svou kůži lacino. „Rádi bychom bojovali o titul. Být čtvrtý je ve finálovém turnaji snad to nejhorší, co by nás mohlo potkat. I když už samotný postup do Prahy je pro nás všechny obrovským úspěchem,“ dokončil Lukáš Martínek.

Čtyři finalisté se představí 18. ledna 2014 v Milovicích, kde budou bojovat o titul mistra České republiky. V semifinále se utkají RKM Brno s FC Unionem Brdy Příbram a Sokol BK Sadros Boskovice s FC Lagunou Pardubice.