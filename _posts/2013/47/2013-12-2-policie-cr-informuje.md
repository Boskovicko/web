---
title: Policie ČR informuje
author: Petr Meluzín
category: informace
tags:
- okres Blansko
- 47-2013
---

### Velké Opatovice

Z trestných činů krádeže, poškozování cizí věci a porušování domovní svobody je podezřelý jednatřicetiletý muž. V období od dubna do září se pětkrát vloupal do rodinného domku ve Velkých Opatovicích, kde postupně ukradl notebook, stolní počítač a další věci. V květnu se rovněž ve Velkých Opatovicích dvakrát vloupal do herny, kde ukradl asi 25 tisíc korun z hracích automatů, a také do kočárkárny jednoho z bytových domů, kde odcizil  sportovní vybavení. Vyloupil údajně i rodinný domek v Hradci Králové, odkud si odnesl elektroniku a šperky.

Pachatel způsobil celkovou škodu na ukradených věcech za nejméně 156 tisíc korun, poškozením automatů a dalších věcí pak ještě za dalších 10 tisíc korun. 

### Boskovice

Dva vyloupené rodinné domky našli v sobotu 23. listopadu večer jejich majitelé v Boskovicích. Z prvního domu odnesl pachatel peníze, šperky, platební karty, fotoaparát a další věci. Majitelům způsobil škodu přes 77 tisíc korun. Z druhého domku zloděj sebral šperky a peníze, celková škoda dosáhla téměř 43 tisíc korun. Po pachatelích obou vloupání policisté pátrají.

### Doubravice nad Svitavou

K nehodě s tragickými následky došlo v pátek 29. listopadu krátce po půl jedenácté večer na železniční trati mezi Doubravicí nad Svitavou a Skalicí nad Svitavou. Muž a žena šli přímo po kolejích směrem ke Skalici. V táhlé zatáčce je strojvedoucí nákladního vlaku jedoucího od Brna zpozoroval pozdě a nedokázal již soupravu zastavit. Vlak muže a ženu srazil, oba svým zraněním na místě podlehli.

Kvůli železničnímu neštěstí stály vlaky na obou kolejích. Provoz na jedné z nich byl obnoven až ve dvě hodiny v sobotu ráno. Mezi Doubravicí nad Svitavou a Skalicí nad Svitavou jezdila do čtvrt na dvě v noci náhradní autobusová doprava, nákladní vlaky jezdily až do čtyř hodin po jedné koleji.