---
title: 'Anketa: Jak řešit hazard?'
author: Tomáš Trumpeš
category: publicistika
tags: anketa hazard 47-2013
---

Jak řešit hazard? Ponechat, regulovat, nebo úplně zakázat?

### Michal Griga, sociální pracovník

Nezáleží na tom, jak zastupitelé rozhodnou. Město by především mělo převzít odpovědnost za svoje jednání. Pokud budou herny zachovány, najmout terénní pracovníky, kteří budou pracovat se závislými lidmi u hracích automatů a třeba i s jejich provozovateli. Nebo se zastupiteli, kteří hazard schvalují. Pokud se herny zruší nebo zredukují, měla by být poskytnuta gamblerům odborná pomoc, která jim pomůže žít život bez závislosti. Řešme příčiny závislosti, herny jsou důsledek.

### Veronika Novotná, psycholožka

Kdybychom věděli, jak účinně řešit otázku hazardu, byla by tato diskuse asi bezpředmětná. Potíž s hraním, obdobně jako s jakoukoli jinou závislostí, je v tom, že zakázané ovoce často chutná. Tudíž zrušit oficiální herny může směřovat k tomu, že si hraní ti, kteří to potřebují, vyhledají jinak a jinde, což může vést mimo jiné k podpoře ilegálních aktivit v této oblasti. Tak jako prohibice vedla k rozvoji černého trhu s alkoholem nebo vzniku domácích palíren. Na druhou stranu opačný postoj, tedy nezabývat se otázkou heren vůbec, je zavíráním očí před již existujícími problémy. Logicky vyplývá, že regulace se tedy jeví jako nejlepší řešení. Potíž je ale v tom, jakým způsobem by měla regulace probíhat a co by vlastně mělo být jejím cílem.

Tento samotný fakt je otevřeným tématem pro multidisciplinární diskusi. Mám za to, že komplexní přístup je jediným možným relativně funkčním řešením. Od prevence prostřednictvím volnočasových aktivit pro teenagery, přes terénní práci s klienty heren až po terapeutickou práci se závislými hráči, kteří se rozhodli pro změnu.

### Jiří Vorlický, kouč osobního rozvoje, specializace na sport

Pod hazardem si můžeme představit celou řadu pojmů, současný hazard v podobě automatů slouží ke zneužívání jednotlivců a jejich rodinných příslušníků i přátel pro potřeby mocných skupin majících osobní profit z dlouhodobého návyku směřujícímu k životní prohře lidí, kteří se nějakým přičiněním dostali k těmto strojům. Takový hazard by měl být zakázán! Hazard ve sportovních i jiných společenských hrách, jako je horolezectví, člověče nezlob se a další, respektuji a jsem pro ponechání :-)
