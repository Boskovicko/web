---
title: Mostu v Podolí hrozí uzavření
authors: Andrea Šrámková
category: zpravodajství
tags: Podolí 47-2013
---

Most v Podolí za křižovatkou směrem na Vísky je v havarijním stavu, pokud nebude rychle opraven, bude nutné silnici, která po něm vede, uzavřít.

„Správa silnic rozhodla, že se most musí opravit. V současné době je tam klenba mostu podepřená a provoz na silnici omezen do jednoho pruhu. Teď řešíme záležitosti s výkupem pozemku. Narazili jsme na problém, že jeho vlastník není ochoten prodat čtyři čtvereční metry. Správa silnic nás požádala o pomoc při jednáních s dotyčným obyvatelem této místní části Letovic,“ popsal situaci letovický místostarosta Jiří Palbuchta. Bez záboru tohoto pozemku není možné vydat stavební povolení. Most je součástí plánované rekonstrukce celého průtahu obce od Letovic směrem na Míchov a části silnice na Vísky. Není vyloučeno, že stavba bude rozdělena na etapy, tou první má být právě vybudování mostu.

Most má být odstraněn a nahrazen novým. „Stávající most v Podolí byl postaven v roce 1900 a je konstrukčně tvořen kamennou klenbou. Během posledních let byl most i navazující opěrné zdi několikrát opravován zpětným vyzděním uvolněného a vypadaného kamennaého zdiva. V současné době je nosná klenba zabezpečena dřevěnou konstrukcí, aby nedocházelo k jeho přetěžování. Nedodržováním povolené nosnosti mostu ze strany řidičů však dochází ke každodennímu zhoršování jeho stavu,“ uvedla Eva Zouharová ze Správy a údržby silnic JMK. Na jeho místě, pokud se podaří úspěšně uzavřít majetkoprávní příprava a zajištění financí, bude vybudován most jako monolitický jednopólový železobetonový rám založený na vrtaných pilotách. Po jedné straně mostu se počítá s chodníkem. Akce si vyžádá mimo jiné provizorní přeložení plynovodu, telefonních kabelů, zabezpečení místního vodovodu, ale také vybudování nové kanalizace pro dešťovou vodu. „Oprava se předpokládá v délce šest až osm měsíců,“ prozradil Jiří Palbuchta. Vlastní výstavba Eva Zouharová odhaduje na tři měsíce. Pokud se podaří v brzké době dořešit výkup pozemku, realizace celého projektu proběhne v roce 2014. „V případě odkladu stavby z jakéhokoliv důvodu, hrozí reálné nebezpečí úplného uzavření mostu pro veškerou silniční dopravu,“ potvrdila Eva Zouharová.

Předpokládané náklady celé stavby byly stanoveny na 15 milionů korun, na most a navazující silnice z toho připadá částka 7,2 milionu.
