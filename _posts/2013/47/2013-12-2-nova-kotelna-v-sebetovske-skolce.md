---
title: V šebetovské mateřské škole dokončili rekonstrukci kotelny
author: Miroslava Boháčková
category: zprávy
tags:
- Šebetov
- mateřské školy
- opravy
- 47-2013
---

Nastávající zimy se už rozhodně nemusejí obávat děti a zaměstnanci Mateřské školy v Šebetově. Během uplynulých třech týdnů, které provizorně strávili v prostorách místní hasičské zbrojnice, totiž proběhla ve školce celková rekonstrukce původní více než třicet let staré kotelny.

Tři silně dosluhující kotle na tuhá paliva nahradily dva nové vysoce účinné nízkoemisní kotle, vyměněn byl také ohřívač vody, všechna čerpadla a armatury. „Celková investice činila necelých 560 tisíc, z Programu rozvoje venkova jsme získali dotaci ve výši 200 tisíc, zbývající část jsme uhradili z obecních prostředků. Rekonstrukcí kotelny v mateřské škole jsme, vedle nižších provozních nákladů, získali především jistotu jejího dalšího provozu, který by jinak byl v případě poruchy starých kotlů vážně ohrožen,“ uvedl starosta obce Zdeněk Čížek.
