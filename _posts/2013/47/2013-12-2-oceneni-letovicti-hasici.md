---
title: Letovičtí hasiči získali ocenění, tentokrát za tradiční pořádání mikulášské nadílky
author: M. Krajíčková
category: zprávy
tags: Letovice hasiči 47-2013
---

Přesně měsíc před Mikulášem si dobrovolní hasiči z Letovic přišli do hotelu Voroněž v Brně pro cenu za první místo, které obsadili ve třetím ročníku soutěže Dobrovolní hasiči roku 2013. Prvenství v jihomoravském kraji a s ním i odměnu 50 tisíc korun získali v kategorii akce pro veřejnost, a to za pořádání mikulášské nadílky, kterou pro veřejnost připravují od roku 1967 a která si získává stále více příznivců. Stává se, že přijde i ke dvěma tisícům diváků. „Na mikulášskou nadílku chodíme pravidelně a vždy si vzpomenu, jak jsem chodila na čerty, když jsem byla malá. Je hezké že tuto akci pořádají hasiči již tradičně a patří jim za to poděkování. Děti se již sice čertů nebojí, ale vždy říkali, že ti „hasičští“ jsou opravdoví,“ uvedla Leona Spáčilová.

Příchod Mikuláše, čerti spouštějící se s jiskřením z věže hasičské zbrojnice, básničky. Chybět nesmí ani nadílka, tak to vypadá 5. prosince v Letovicích v areálu hasičů. „Mikulášská nadílka je vždy poslední akcí roku, kterou náš sbor pravidelně připravuje, a všichni se na ni moc těší. Pomáhá nám i letovická umělecká škola, která doplňuje náš program kulturním vystoupením,“ prozradil starosta sboru dobrovolných hasičů Petr Dokoupil. „Akcí během roku připravujeme celou řadu, jsem moc rád, že mohu spolupracovat s takovým kolektivem, že chlapi jsou stále ochotni to dělat,“ doplnil Petr Dokoupil.

Letovičtí dobrovolní hasiči sdružují celkem 111 členů, z toho třicet mužů je v zásahové jednotce. A právě ti už minulý rok zvítězili ve stejné soutěži, ale v kategorii zásahových jednotek. Tehdy si ocenění odnesli za záchranu lidského života. „Cením si především, že chlapi ve svém volném čase chodí každé pondělí na výcvik a hlavně – kdykoliv se účastní zásahu,“ zdůraznil starosta letovických hasičů.

I letos 5. prosince k hasičské zbrojnici do Letovic přijde Mikuláš. „Začátek kulturního programu je ve čtvrt na pět, Mikuláš dorazí pravděpodobně půl hodiny poté v 16.45 a čerti přiletí asi v 17 hod. Připravili jsme pro vás bohaté občerstvení, tak se nebojte zimy a přijďte,“ pozvali každého, kdo má chuť, pořadatelé.
