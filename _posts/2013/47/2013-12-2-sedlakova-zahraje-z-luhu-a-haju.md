---
title: Kristýna Sedláková zahraje na koncertě Z moravských luhů a hájů
authors: Tomáš Trumpeš
category: kultura
tags: Boskovice koncerty 47-2013
---

Klavíristka Kristýna Sedláková se společně se svým spolužákem z brněnské konzervatoře i pražské HAMU, houslistou Janem Macečkem, postará o program dalšího koncertu z cyklu Kruhu přátel hudby. Koncert nazvaný Z moravských luhů a hájů se koná ve středu 11. prosince od 19 hodin v zámeckém skleníku a mladí hudebníci na něm zahrají především díla moravských skladatelů.

„Kristýna Sedláková se narodila a žije v Boskovicích, kde začínala hrát na klavír u Vladimíry Filipi a Lidiye Golubkové. Absolvovala zde i osmileté gymnázium, po jehož dokončení začala studovat klavír na brněnské konzervatoři, nejprve pod vedením Evy Horákové, poté u Dagmar Pančochové. Aktivně se zapojuje do kulturního dění v rodných Boskovicích i v Brně, úspěšně se účastní klavírních soutěží. V prosinci roku 2011 zvítězila ve školních přehrávkách o absolventský koncert s orchestrem, a proto svá studia na konzervatoři zakončila o pár měsíců později vystoupením v brněnském Besedním domě, kde za doprovodu Symfonického orchestru Konzervatoře Brno provedla první klavírní koncert Sergeje Prokofjeva. V současné době studuje klavír na pražské AMU pod vedením Františka Malého.