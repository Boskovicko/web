---
title: Díky novému projektu bude boskovický městský úřad otevřenější veřejnosti
author: Petra Bílá
category: z regionu
tags: Boskovice úřady 47-2013
---

Zlepšení a zjednodušení komunikace mezi občany a úředníky, zefektivnění komunikace mezi úředníky samotnými a úspory provozních nákladů. Takové cíle v sobě zahrnuje projekt s názvem Dobré řízení Městského úřadu Boskovice. Ten budou díky dotaci z ministerstva vnitra realizovat Boskovičtí.

„Plánujeme například vylepšit elektronickou úřední desku na webových stánkách města, vytvořit rozklikávací rozpočet a také elektronickou službu správy pohledávek, kdy občan bude mít možnost si dálkově přes internet zjistit stav svých závazků vůči městu, například stav zaplacení poplatku za komunální odpad,“ vyjmenoval David Škvařil, tajemník Městského úřadu Boskovice. Doplnil, že projekt budou realizovat až do roku 2015. Nejprve je ale třeba vybrat firmu, která zakázku dodá.

Celkové náklady na realizaci projektu přesahují pět milionů korun. Dotace, kterou Boskovičtí získali, pokryje pětaosmdesát procent této částky.