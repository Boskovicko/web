---
title: Když čerti nosili tátovy hodinky
author: Andrea Šrámková
category: napsali nám
tags: Vánoce 47-2013
---

Cinkání zvonečku, řinčení řetězu, ve vzduchu očekávání. Strach, že dnes přijdou. A stejně velký (ne-li větší), že nepřijdou – to v případě, že tuto návštěvu už kdysi domácnost přivítala.

Strašit děti? Pozvat na ně čerta? Není v současném světě strachu a úzkosti víc než dost?

Dobro a zlo, černá a bílá.

Ve slavnostněji uklizeném bytě voní první perníčky a na adventním věnci hoří první svíčka. Pamatuju si z dětství napětí, které doma vládlo 5. prosince odpoledne. Bráchovy silácké řeči, jak se nebojí – bylo mu tenkrát asi pět – měly maskovat špatné svědomí, v posledních dnech více zpytované. Že úplně čisté nebylo, se ukázalo po zaznění domovního zvonku. Hrdina se ztratil a nalezen byl v prádelním koši, až když čertík asi osmiletý byl dávno pryč.

Mikuláš byl dříve víc záležitostí rodiny, než je tomu nyní. Ve zdech domova sílil vztah důvěry, když se dítě mohlo bát v bezpečí mámina náručí. Koneckonců i dospělí se někdy rádi bojí, i oni dají přednost zázemí, když si vyhradí čas pro hororový film. Pro příběh tak skutečný, že pak s obavami míjejí temnější zákoutí bytu, přestože rozum opakuje, že to byl jen film. Na rozdíl od filmu před dítětem onoho dne stojí skutečná nadpřirozená bytost. Mikuláš a čert, kteří celý rok dávali pozor a zapisovali si to dobré zlatým, to špatné černým písmem do tlusté knihy, aby pátého prosince přišli dát šanci na polepšení.

A mikulášské rodinné historky se tradují po desetiletí. Když prý bylo pět mé tetě, vracíme se při tom do poloviny 50. let, čert přesně věděl, kam si kleknout a z pod matrace vytáhnout zapíraný dudlík, který vzápětí skončil v kamnech. Ale ten den je důležité i překonání sama sebe, učení se zvládat svůj strach, překonat ho. Třeba když si dítě musí k čertovi samo dojít pro uhel z pekla. A za odměnu nastává úleva, když odejdou. Vše dobře dopadlo a do dětské duše přichází katarze, vnitřní očištění od dětských prohřešků, završená rozbalením mikulášské nadílky, která má mnohem vyšší cenu díky intenzivnímu prožitku někde uvnitř. Koneckonců ono dobro a zlo opravdu chodí ruku v ruce.

Co může o vnitřním světě jednoho konkrétního dítěte vědět Mikuláš na náměstí? Efektně připravené mikulášské produkce na veřejných prostranstvích jsou příjemná podívaná, ale to hluboké, vnitřní prožití v intimním kruhu rodiny chybí. Při veřejné akci na náměstích jsme jen diváky, konzumenty, kteří pasivně přijímají, co někdo připraví. A to i pokud dojde na básničky, u nichž je ale jakoby potřeba, aby co nejdříve skončily, protože ve frontě s básničkou čekají další.

Ale díky i za ty veřejně organizované mikulášské nadílky, i tady je možné pevně držet tátu za ruku. Pokud tedy zrovna dnes táta nemusel zůstat v práci déle a zrovna ten nejstrašnější mulisák, co přišel k nám až do obývacího pokoje, nemá na ruce tátovy hodinky. Už nevím přesně, kolik mi tenkrát bylo, ale ten rok k nám čert přišel naposledy.