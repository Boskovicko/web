---
title: Boskovická sportovní hala bude jiná, levnější
authors: Žaneta Ondroušková
category: zpravodajství
tags:
- Boskovice
- sportovní hala
- 32-2012
---

Novou sportovní halu Boskovičtí ještě nepostavili, už teď ale vědí, jak vypadat nebude. V současnosti vedení města předělává projekt, podle nějž měla stavba za desítky milionů korun vzniknout. Více prostoru pro sportovce, jiná střecha i plášť, nový typ vytápění. To jsou hlavní změny oproti původně plánované podobě sportoviště.

„Změnami ušetříme jak na provozních nákladech, tak na těch investičních. Nový projekt počítá se zvětšenou hrací plochou pro sportovce, s více parkovacími místy, se změnou skladby a konstrukce střechy a s jiným pláštěm budovy. Ten měl být původně zděný, s keramickým obkladem, ale nakonec se spokojíme s klasickou omítkou,“ uvedl Petr Zouhar z majetkového odboru v Boskovicích.

Úplně jiná bude podle Zouhara i technologie větrání a vytápění. „Místo vzduchotechniky v budově použijeme klasické sálavé topení a infrazářiče,“ upřesnil Zouhar.

Hlavní důvod, proč Boskovičtí nechávají projekt přepracovat, je prostý. Chtějí ušetřit. „Když jsme projekt dělali poprvé, moc jsme nad úsporami přemýšlet nemuseli. To se teď změnilo, města nemají tolik peněz. Jen díky novému typu vytápění ušetříme až půl milionu korun ročně, což při životnosti padesáti let není málo,“ řekl starosta města Jaroslav Dohnálek.

Podle původních plánů měli za postavení haly Boskovičtí zaplatit přes padesát milionů korun. Přestože Dohnálek počítá s tím, že stavba bude nakonec levnější, o kolik přesně říct nedokáže. „Cena záleží i na dodavateli stavby, který zvítězí ve výběrovém řízení,“ podotkl Dohnálek.

Zdrženlivý ohledně přesných čísel je i Zouhar. „Říct na kolik hala vyjde, by byl v současnosti velký odhad. Více se dozvíme až na konci září, kdy bude přepracovaný projekt hotový,“ uvedl Zouhar.

Nová sportovní hala vznikne u základní školy ve Slovákově ulici, kde poskytne zázemí boskovickým basketbalistům, florbalistům nebo volejbalistům. Ve hře o místo na nové sportoviště byla původně i Jízdárna, od jejíž přestavby však radní upustili kvůli nevyhovujícím podmínkám pro sportovce.

Dělníci se do stavby haly pustí už brzy. „Zatím jsme neopustili myšlenku, že začneme stavět příští rok,“ dodal starosta Dohnálek.