---
title: Setkání po letech
authors: František Staněk
category: napsali nám
tags: Boskovice zemědělství školství historie 19-2012
---

Tradičně poslední čtvrtek v dubnu se sešli bývalí žáci Hospodářské školy v Boskovicích v salónku restaurace Modrá věž. Tuto školu jsme navštěvovali koncem čtyřicátých let minulého století.

Zemědělské školství má v Boskovicích dlouholetou tradici. Tehdy se vyučovalo jen přes zimní období (proto název školy Zimní). Mnoho let byl jejím ředitelem ing. Sochor. Po únoru 1948 musel školu opustit, ale i v nuceném důchodu navštěvoval svoje bývalé žáky a těšil se z výsledků jejich hospodaření. Škola v té době stávala kus za městem. Vedle byla školní zahrada, ovocný sad (ten jsme pomáhali obnovovat). Okolo byla pole. Na praxi jsme chodili do dvora Pastvisko u Sudic. Součástí školy byla i škola Hospodyňská (říkalo se *knedlšule*). Zde se učila jen děvčata vaření, šití, ručním pracem apod. Rád vzpomínám na taneční, které škola každoročně pořádala. Vedli je taneční mistři Kadlec a později Kalina z Brna. Hrávala nám živá taneční hudba (jiné tehdy nebylo). Tanečnice byly většinou z Hospodyňské školy. Když při prodloužené byla zábava v nejlepším, vstala paní učitelka Melounová a zavelela „chovanky domů“ a bylo po zábavě. Nepomohly prosby ani slzičky děvčat, internát se zavřel a byl konec. 

Když teď po letech prohlížíme staré zažloutlé fotky, nemůžeme někdy už poznat ani sebe, ani kantory. Nedílným inventářem školy tehdy byl ing. Sedlák z Vanovic, učitel Mirek Dvořák, který nás učil pěstovat a ošetřovat ovocné stromy, zahradník Vochozka, ing. Berčík a další. Svérázná osoba byl školník p. Šimčík, ten rád říkával „já a pan ředitel jsme se dohodli…“.

Začátkem padesátých let se škola změnila. Přibyla nová budova s moderními učebnami, internátem, laboratořemi, kabinety a vším, co k takové škole patří. Od té doby se vyučuje celoročně. Několik roků se zde školili inseminační technici pro celou republiku. Dnes škola vyučuje hodně oborů, některé mají s původním posláním školy málo společného.

Když na těch našich setkáváních vzpomínáme na léta prožitá ve škole a celý náš další život, shodujeme se v názoru, že sice byl život tvrdý, ale svým způsobem i krásný. Většinou bychom s dnešními mladými nechtěli měnit, hlavně pro dnešní silně narušené mezilidské vztahy a špatné uplatnění na trhu práce. 

Děkuji obětavým organizátorkám našich srazů, že nás dokážou dát dohromady a přeji škole i jejím absolventům všechno dobré.