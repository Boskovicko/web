---
title: „Obstojí to, co je hodno tradování a co někdo tradovat chce a potřebuje. A to jsou zejména myšlenky“
cover-photo: http://i.zmotula.cz/ZMz66ry.jpg
authors: Tomáš Trumpeš
category: publicistika
tags:
- Olešnice
- vánoční příloha
- rozhovory
- církev
- 50-2012
---

Petr Pazdera Payne vystudoval evangelické bohosloví, jako farář působil tři roky, kromě sborů sloužil jako duchovní i ve vězeňských zařízeních. Dále přednášel etiku a dějiny křesťanství na ČVUT, založil nakladatelství Medard, publikoval v řadě novin a kulturních časopisů, jeho knihy zahrnují poezii, prózu, dramatické texty, eseje a kázání. Věnuje se rovněž výtvarnému umění. V roce 2010 měl v boskovické Galerii Otakara Kubína autorskou výstavu Hlavy, hlavice a hlávky, v roce 1993 se účastnil kolektivní výstavy v rámci festivalu pro židovskou čtvrť Boskovice. V posledních letech žije částečně v Olešnici, kde působila jeho partnerka, evangelická farářka Olga Smrčková. 
    
**Petře, pocházíš z evangelického prostředí…**

Naše rodina byla evangelická, nikoli ale tradiční a nikoli nějak náruživě. Můj otec byl ještě biřmován jako katolík a k českobratrské církvi přestoupil až těsně před svatbou s mojí matkou. Moje maminka byla evangelička díky svému otci, který se nejprve před první světovou válkou rozešel s katolictvím, svatbu s mojí babičkou měl civilní, během války přijal pravoslaví za svého pobytu v Oděse, a teprve potom za svého profesorského působení v Brně na lékařské fakultě se stal členem evangelické církve. Takže evangelíci jsme díky němu. Já si ale nepamatuji, že by to evangelictví v naší rodině v mém dětství hrálo nějakou roli. Pamatuji si akorát otčenáš na Štědrý den před večeří a před rozbalováním dárků. 
    
**Vystudoval jsi teologii a několik let jsi sloužil jako evangelický farář. Jak na tuto službu vzpomínáš?**

V době mladického tápání jsem se poměrně rychle rozhodl pro studium teologie. Šel jsem na fakultu s velkými očekáváními a s mnohými otázkami, přitom jsem stále pochyboval, že bych se farářem měl stát. Ale témata víry mě eminentně zajímala. Taky mě bavily jazyky – hebrejština, řečtina. Fakulta za komunismu byla oáza anebo taky ghetto. Studovalo nás v každém ročníku kolem deseti a takřka všichni jsme se znali. Hodně se diskutovalo, s některými studenty jsme spolu sdíleli odpor vůči režimu a z toho vyplývaly určité aktivity. Chodili jsme na bytové semináře. Spolu s jinými jsem se přidal k Nezávislému mírovému sdružení. Pro svůj určitý aktivismus jsem ani nepočítal, že dostanu státní souhlas k vykonávání duchovenské činnosti. Počítal jsem s tím, že budu v kotelně, jako topič jsem si ostatně při studiu přivydělával. A přece jsem nakonec souhlas dostal. Myslím, že proto, abych byl v menším městě víc pod kontrolou StB. Vskutku taky brzy po nástupu do Kadaně byli již někteří mí tamní noví přátelé při výslechu dotazování na mou osobu. Záhy ale přišla revoluce, a byl klid. 
    
**Ty jsi také důležitý svědek událostí 17. listopadu 1989, předal jsi Petru Uhlovi informaci o údajně zabitém studentu Šmídovi. Zrovna tato příhoda ze 17. listopadu je často takovým úhelným kamenem interpretace revolučních událostí, přičemž někteří ji interpretují jako důkaz pro spiklenecké teorie o předem připravené předávce moci, jiní naopak jako důkaz diletantismu StB a toho, že situaci neměla vůbec pod kontrolou, popřípadě jako příklad toho, jak může běh dějin ovlivnit zcela náhodně vymyšlená historka. Kde se na této škále nacházíš ty?**

O téhle věci mohu mluvit dle přání – pět minut, hodinu, pět hodin… Je to zapeklitá historie. Zejména je ale třeba odlišit moje svědectví od mých názorů a dohadů. Oživil jsem si ty události při kulatém výročí v roce 2009, když se točil jakýsi pořad na tohle téma. Nevím, proč k tomu vybrali zrovna Igora Chauna, který postrádá elementární smysl pro logiku a investigativní práce je mu myslím dost vzdálena. Po všelijakých debatách jsem [napsal vyjádření a zavěsil ho na svůj blog](http://petrpayne.bigbloger.lidovky.cz/c/118540/Mytus-pachatelu-a-mytus-obeti.html). Nezbývá mi než znovu a znovu podávat svědectví a vyvracet hypotézy a spekulace, podle nichž bych mohl být článkem v řetězu předem připravené konspirační akce. Bylo tam tolik náhod – například jsem mohl mít vybité baterie u magnetofonu a ona důležitá nahrávka by nebyla – že za svou osobu mohu něco takového vyloučit. 

**Věnoval ses v rámci farářské práce také vězňům v nápravných zařízeních. Jakou zkušenost sis odnesl z tohoto prostředí?**

Tahle činnost mě na farářování bavila nejvíc. Do vězení mě poslal svrchu řečený Petr Uhl a začal jsem tam tak chodit ještě dříve, než tuto službu pojednala církev. Vzpomínám na tu dobu rád, pastorační činnost ve vězení ještě nebyla nijak zregulována a mohl jsem se ve vězení dost svobodně pohybovat, bachaři mě pouštěli, kam jsem chtěl, zůstával jsem na celách a na cimrách někdy až do půlnoci. Vězni mi vařili magorák a povídalo se. Oni mně vyprávěli svoje příběhy a starosti, já jim trochu bible. Taky jsem si do vězení párkrát vzal foťák. Potkal jsem tam spoustu zajímavých lidí, ještě i ty, u jejichž odsouzení hrála roli politika a byli tedy zčásti nespravedlivě odsouzení. S některými bývalými vězni jsem udržoval kontakt ještě dlouho po jejich propuštění. 

**A co v tobě nakonec převážilo, že jsi z farářské služby odešel? Znamenalo to i nějaký obecnější rozchod s institucionálním náboženstvím, nebo jsi zůstal věrným členem církve?**

Já si myslím, že jsem věrným členem církve nikdy moc nebyl. Ale od farářiny jsem neodešel nějak rázně a rezolutně. Svatopluk Karásek mi nabídl, že bych mohl učit na katedře humanitních oborů na ČVUT. A tak jsem z toho nenápadně vypadl. Stále ale ještě občas mám nějaký ten záskok a melouch. Musím však říct, že se na faráře, na správce a manažera církevní komunity, moc nehodím. Už jenom to, že nehraju na hudební nástroj a neumím zpívat – to je něco, co se od faráře bezděčně očekává. Zajímají mě teologické otázky, zajímá mě taky otázka překladu Písma. A tato otázka zase, jak jsem zjistil, v evangelické veřejnosti skoro nikoho nezajímá. A přitom evangelictví stojí na Písmu. 

**Dnes se tedy věnuješ hlavně literatuře? Cítíš se být součástí nějakého literárního proudu, třeba právě křesťanské nebo evangelické literatury?**

Nikdy jsem žádné literární ambice neměl. Vyplynulo to nějak samo sebou, začal jsem psát z vnitřní potřeby. Fakt je, že už na fakultě jsem občas spíchnul nějaké divadélko, ale psát jsem začal až daleko později a to taky ne nějak ve velkém. Nejprve jsem psal jakési variace na biblické příběhy. Ty nakonec vyšly ve sbírce povídek Nečekaný čekaný. Já se součástí nějakého proudu necítím, ale občas jsem zařazován mezi evangelické autory. 

**Tvá tvorba je poměrně pestrá už ve zvolených žánrech – napsal jsi román, knihu náboženských esejů, knihu povídek, píšeš poezii, divadelní hry, vyšla ti sebraná kázání. Ten rozmach je skutečně široký. Je v tom záměr, formální experiment, nebo si myšlenka, kterou chceš sdělit, vynucuje vlastní formální tvar?**

Člověk si nemůže naplánovat život a už vůbec ne, co bude psát na několik let dopředu. Ten rozkyv je dán časem. Člověk se mění, vyvíjí (snad); inspirace, tvůrčí puzení, to jsou věci, na které je lepší žádnou regulaci nenasazovat. A co se týče básní, těch jsem zas tak moc nenapsal. 

**Věnuješ se také výtvarnému umění. Představuje tato práce pro tebe nějaký diametrálně jiný způsob přemýšlení a vyjadřování, nebo je ten tvůrčí proces podobný jako u psaní?**

To jsem chtěl právě zmínit, já nejsem ukázněný a systematický tvůrce. A dříve jsem měl právě výtvarné ambice. Ale i tady přeskakuju. Trochu grafika, trochu barvy, trochu sochařina. Anebo zase někdy vůbec nic. Každopádně se svými výtvarnými produkty nejsem nijak zvlášť úspěšný. Ale dlouhodobě bez toho nemůžu být, stejně jako bez psaní. Řekl bych, že jsou to naprosto odlišné činnosti. A pak přijdou měsíce, kdy nedělám nic, a třeba se učím španělsky. Anebo trávím den se svým ročním synkem. 

**Tvá poslední kniha se jmenuje Pouti a pouta. I z tvých dalších textů vyplývá podstatná zkušenost z cestování. Vzpomněl jsem si na jedno ze sofismat Víta Ondráčka, který napsal, že dnešní poutník není nomád, ale zůstává na rozdíl od rozjíveného turisty doma. V čem ty vidíš hranici mezi často vyprázdněným turismem a poutnictvím? Jaký je skutečný smysl pouti?**

Povídky v té knížce jsou jakési anticestopisy. Moc by se podle nich cestovat nedalo. Jde v nich spíš o jakousi vnitřní pouť a cestovní reálie, zejména fakt ciziny, vzdálenost od domova, jiná řeč, setkání s lidmi a vůbec s jinakostí všeho druhu představují nutné hybatele tohoto vnitřního procesu. Vypravěč či hrdina povídky se právě od turismu snaží distancovat.

**K listopadovým událostem se stále vracíme, začala se psát éra, která trvá dosud. Letos si připomínáme také první výročí smrti Václava Havla, který byl symbolem těchto změn. Knihovna Václava Havla pořádala nedávno debatu s názvem Je polistopadový vývoj zklamáním? Jak bys odpověděl na tuto otázku ty?**

Ano. Jsem zklamán. Jednak poměry, jednak jednáním, chováním a postoji některých lidí. A od lidí obecně se zase odvíjí změna poměrů.

**Mluvili jsme o institucionální církvi. Myslíš, že má tradiční církev v dnešní multikulturní a nábožensky pestré společnosti šanci obstát?**

Nevím. Ale co to znamená obstát? Na tomhle světě nakonec nic neobstojí. Struktury se mění, formy se rozpadají, a ze sutin zas vyvstávají nové. Obstojí to, co je hodno tradování a co někdo tradovat chce a potřebuje. A to jsou zejména myšlenky. Samopohyb a setrvačnost neobstojí. Jen to, co promýšlím a sám beru za vlastní, už tím promýšlením a osvojováním si předávám dál. Mám tu zkušenost, že nejvíc mi předali ti, co nic předávat nechtěli, ti, kteří rozhodně nechtěli být učiteli, ale něčím opravdu žili. A tak někdy méně je více a relativně obstojí něco, co není moc vidět. Instituce ze své podstaty chtějí být, zaujímat prostor a čas, etablovat se, vnějšně zajišťovat něco, čím třeba už ani ve skutečnosti nedisponují. Já instituce nemám moc rád.

**Jedním z dominujících témat společenského a politického života bylo letos narovnání vztahu státu a církví. Jak jsi tuto debatu vnímal? Zákon nakonec parlamentem prošel, ale nepoškodila spíš celá ta kauza církve?**

Jak jsem pochopil, v tom zákoně je řada nespravedlností. A jestli se ta která církev podílela na formování toho zákona, pak je to průšvih. 

**Na základě debaty o restitucích se rozpoutala také širší debata o tom, jak moc mají církve zasahovat do společenského a politického života. Očekáváš ty od církve, že bude stát spíše stranou, nebo že se bude vyjadřovat k aktuálním problémům, které hýbou společností, ať už v domácím či v širším kontextu?**

Podle mě by církve měly mít zbystřený smysl pro spravedlnost a lidská práva. Jinak by se do politiky plést nijak zvlášť neměly, ale na ochranu slabších by měly vystupovat daleko víc, než vystupují. Zažil jsem před revolucí, že bylo chartistům v církvi vyčítáno, že by se neměli plést do politiky, a přitom oni nedělali nic víc, než že se zastávali vězněných a podobně. A vedení církve na druhou stranu vyzývalo své ovce, aby chodily k volbám. Po revoluci pak někteří představitelé církevního establišmentu šli do funkcí, a to zase bylo v pořádku. Vedení českobratrské církve evangelické občas přijde s nějakým prohlášením k situaci ve společnosti a ve státě. A ta prohlášení bývají hloupá a jalová a bylo by lepší, kdyby se nic neprohlašovalo. Naopak například to, že církve tak málo protestují proti stíhání Pussy Riot, a přitom je to církev, jež vytvořila pandán pro jejich kriminalizaci, tohle považuji za hanebnost.

**Blíží se Vánoce, které jsou v našem kulturním a náboženském prostředí především oslavou narození Ježíše Krista. Mluvili jsme o církvi, ale s proměnou společnosti došlo i k proměně vnímání Krista. Ty sám jsi pozoroval na cestách zcela jiné náboženské tradice a také jiné křesťanské prostředí kupříkladu v Mexiku. Kým je pro tebe s tímto vědomím a s touto zkušeností Kristus?**

Kristus je Boží Syn. Bez toho křesťanství není křesťanstvím. Mnozí dělají z Krista velkého myslitele a učitele, etický příklad, filosofa, zkrátka výjimečnou osobnost. Tohle všechno Ježíš možná byl, ale zas tak moc systematické učení po sobě nezanechal, pro všechny situace nám poučení nedal a příkladem pro všechny lidi ve všech možných životních peripetiích taky není. Je zajímavé, jak si Krista potřebují mnozí přivlastnit a tím dodat svým naukám a ideologiím větší váhu. Na jedné straně třeba konzervativci a na druhé straně levicová teologie osvobození. Jestliže se rozpadá klasické křesťanské učení o Trojici a soupodstatnosti Ježíše Krista s Bohem, pak to už není křesťanství. Tohle si myslím, nevím, jestli tomu vždycky věřím, ale vím, že to tak nahlédli mnozí ze zástupu svědků, počínaje svatými učedníky a svatým Pavlem.

**Řada lidí se dnes obává multikulturalismu, nárůstu vyznavačů jiných náboženství v Evropě. Jako by v tom byla i určitá obava o Ježíše Krista, o jeho výlučnost. Obáváš se v tomto smyslu o Krista?**

Jestli Kristus je, a jestli sedí nebo stojí na pravici Boha Otce a přijde soudit živé i mrtvé, jak říká Písmo, pak fakt není o co a čeho se bát. A jestli tomu tak není, pak je třeba se bát jiných věcí.

---

### Petr Pazdera Payne: Maskovaná milost

Duše není niternost sama o sobě. Je to niternost, která se otevírá. Základní otevřenost člověka. Jeho podstata. Schopnost se vztahovat ke světu. Přesahovat sebe sama. Duše je to nejniternější a zároveň to nejotevřenější v člověku.

(…)

Duše je velvyslanectví bližního, toho druhého a toho jiného v nás. Pátá kolona. Achillova pata, za níž můžeme být vytaženi a zachráněni. 

Bože vrať nám duši!

### Vít Ondráček: Kunštát 2010 

Tato moje báseň vznikla po zbourání Bochořákova domu. Jsou v ní narážky na poezii J. M. Tomeše, F. Halase a L. Kundery. Dům míval krásný prošlapaný mramorový práh v barvě bílé, trochu do žluta, asi jako peří drané z křídel andělských…
    
Do mrazu obutý nad mrtvým Kunštátem  
hleděl jsem na městys tam přikrčený k zemi  
nehnutě nad domy visely prameny  
kouře; To gajstové topili petláhvemi  
Besídky uhnily ve starých zahradách  
skládky tlí za ploty kde černé býlí bují  
uprostřed vztyčuje stržený nehet věž.  
Ze stráně vzchází sad, jablka levitují.  
Stavení hlídalo městys jak škapulíř  
procházíš domem tím a již se rychle smráká  
připozdívá se beze zdí za prahem kamenným  
stával dům básníka Klementa Bochořáka