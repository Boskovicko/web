---
title: Sportovní hala zpečetěna. Zastupitelé odhlasovali vypsání výběrového řízení
authors: Marek Osouch
category: zpravodajství
tags:
- Boskovice
- sportovní hala
- 49-2012
---

Zastupitelstvo Boskovic schválilo na svém prosincovém jednání vypsání výběrového řízení na výstavbu sportovní haly v Boskovicích včetně všech následujících kroků. Odhadované náklady na výstavbu haly se pohybují kolem 60 milionů korun.

Boskovická sportovní hala je dlouhodobě diskutovaným problémem. Koalice, která v současnosti sedí ve vedení města, slíbila občanům tento problém vyřešit. Na předešlých jednáních vybrala radnice jako nejlepší lokalitu pro novou halu prostor u základní školy na Slovákově ulici. Jednalo se i o možné opravě Jízdárny, která jako sportovní hala v minulosti sloužila. Od tohoto plánu ovšem radnice ustoupila s vysvětlením, že se jedná o objekt, který nevyhovuje svými rozměry dnešním potřebám.

Na zasedání zastupitelstva se nad bodem týkajícím se sportovní haly, okamžitě rozběhla diskuse o tom, zda Boskovice skutečně halu potřebují, zda je navržena správná lokalita a zda dokáže město zajistit její provoz. „Nebojím se, že by Boskovice nebyly schopny ji ufinancovat,“ konstatoval Dušan Sušil ze sdružení Sportovců a jako argument uvedl, že obce jako Kunštát, nebo i Žďárná dokážou sportovní halu provozovat. Starosta Boskovic Jaroslav Dohnálek prozradil, že jeden z největších problémů, kterými byl nedostatek financí na stavbu haly, je vyřešen. Banka podle starosty nemá problém s půjčkou přesahující 35 milionů korun. Následně starosta zdůraznil, že Boskovice halu skutečně potřebují, protože zde je sice zimní stadion nebo umělý trávník, ale prostory pro volejbal nebo basketbal zde chybí. „Na možnost tohoto sportovního vyžití zde není místo,“ dodal. Na argumenty občanů i opozice, že ve vybrané lokalitě nebude kde parkovat, nenašla ovšem radnice dostatečnou odpověď a je si vědoma, že problém s parkováním zde existuje. „Boskovice by nebyly výjimkou kvůli parkovišti,“ podotkl koaliční zastupitel Radek Mazáč. 

Opozice chtěla hlasování o hale odvrátit, a navrhla proto svůj plán s uskutečněním ankety na téma boskovické sportovní haly. Její plán ovšem nebyl naplněn, a následně tak došlo na schválení návrhu o vypsání výběrového řízení na sportovní halu.

Pokud vše půjde podle plánu, měla by se hala začít stavět v průběhu července příštího roku a samotná stavba by měla trvat osmnáct měsíců.