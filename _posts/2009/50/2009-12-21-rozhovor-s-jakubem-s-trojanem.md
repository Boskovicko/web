---
title: „Doufám, že církve teprve předvedou to nejlepší, co v nich je,“ říká Jakub S. Trojan
authors: Tomáš Trumpeš
category: publicistika
tags: Boskovice rozhovory 50-2009
---

Do Boskovic přijel profesor Jakub S. Trojan přednášet o 20. výročí Listopadu 1989. Bývalý děkan Evangelické teologické fakulty dnes působí na Katedře teologické etiky. Jako evangelický farář pohřbíval v roce 1969 Jana Palacha.

**Patříte při pohledu na uplynulých 20 let spíše k těm, kteří jsou za vývoj v naší zemi vděční, nebo k těm zklamaným?**

Já se přiřazuji k té první skupině. Jsem neobyčejně vděčný za to, že jsem se toho směl dožít. Myslím si, že bylo vykonáno velké dílo, jen je jeho velikosti věnováno málo pozornosti. Přebudovat celou společnost, změnit ji ve všech oblastech života – ve vědě, v umění, v politice, v hospodářství, v sociálních věcech, to je nepředstavitelné dílo. Jako by pro to lidé neměli oči, přitom sami, když jsou postaveni před nějaký úkol, třeba ve svém zaměstnání, tak jsou si vědomi, že je to náročné a že se taky mohou vloudit větší či menší chyby. Při pohledu na přestavbu celé společnosti lidé jakoby tuto vlastní zkušenost neviděli.

Jsem dále vděčný za to, že se převrat odehrál bez ztráty na životech. Vzpomeňte, jak to vypadalo v Rumunsku. Je dobře, že náš život není zatížen nějakou mravní hypotékou z té doby. Naopak, všichni mohli projít do svobodné společnosti, aniž by byli voláni k odpovědnosti nějakým hrubým způsobem. Nebyli vystaveni ani hrozbám, ani mučení nebo vězení.

**Říkalo se, že po 40 letech komunistického režimu bude společnost potřebovat 40 let, aby se vzpamatovala. Máme za sebou polovinu, co si myslíte, že je pro nás teď důležité, na jaké priority bychom se měli zaměřit?**

V politické oblasti by bylo zapotřebí definitivně vyřešit následující problém: máme dvě velké strany, které reprezentují základní politické trendy. Jeden, který klade větší důraz na sociální spravedlnost a druhý, který klade větší důraz na svobodu. Měli bychom dát jednomu nebo druhému volebnímu směru šanci, aby mohl provést nerušeně vše, co má ve svém programu. To by znamenalo stanovit bonifikaci pro vítěznou stranu, pokud by příští volby dopadly opět více méně nerozhodně, aby mohla v klidu svůj program uskutečnit. A za čtyři roky jí to voliči spočítají; buď jí dají další mandát, nebo dojde k změně. Nervozita, která dnes ve společnosti panuje, pramení z toho, že volební výsledky obou velkých stran vytvářejí patovou situaci. Tomu je třeba učinit konec. Ať vítězná strana má klid uskutečnit své priority. Voliči ji za čtyři roky buď prodlouží mandát, nebo předá kormidlo vítězné straně.

**Říká se, že Češi jsou největší ateisté v Evropě. Někdo oponuje tím, že Češi mají pouze problém s institucionalizovanou formou náboženství, ale opravdových ateistů mezi námi mnoho není. Myslíte, že se církvím podařilo využít posledních 20 let, aby společnost oslovily?**

Myslím, že církve byly natolik traumatizovány útiskem, pod kterým za komunismu žily, že se ne dost rychle vymanily z toho babylonského zajetí, aby předvedly to nejlepší, co v nich je. Doufám, že ta doba teprve přijde. Doufám, že k tomu dojde v další generaci, kdy se už nebudeme tolik ohlížet na křivdy z minulosti, včetně těch finančních. Budeme více svobodní pro to, abychom uskutečnili nejhlubší a nejlepší křesťanské tradice. Ty povedou ke vzájemnému porozumění, sdílení darů a talentů v církvích i ve společnosti. Svými postoji přispějeme k tomu, aby její život byl pestřejší a bohatší. Obrazně řečeno: církve vyjdou ze svých modliteben a chrámů a přispějí větší měrou k uskutečnění potřebných změn společenského života.

**Myslíte tedy, že naše společnost není tak ateistická a že na toto vyjití z chrámů čeká?**

Co se odehrává uvnitř lidských bytostí si opravdu netroufám odhadovat. Podle vnějších známek lze pouze usuzovat, že lidé příliš velkou důvěru v církve nemají, ale za to jsou církve do značné míry samy odpovědné.
    
**Vy jste jako farář pohřbíval Jana Palacha, jak dnes vnímáte jeho odkaz?**

Co si člověk položí jako nejvyšší hodnotu, pro kterou je ochoten položit život? Pro něho to byla svoboda. V tom každodenním spěchu si otázky po nejzákladnějších hodnotách života buď neklademe, nebo ne dost hluboce. Síla Palachovy výzvy je v tom, že každého staví před otázku: co to znamená, že mladý nadaný člověk se obětoval? Od sebe a pro sebe nic nečekal, všechno čekal od nás. Chtěl nás svým činem pohnout k tomu, abychom se ve svých životech zasadili o to, aby spravedlnost vládla. Abychom žili plně ve svobodě. To jsou hodnoty, které zpečetil svou sebeobětí. A na nás je, abychom se pod tou výzvou pokusili ne položit své životy jako on, ale vynaložit úsilí, aby náš život byl naplněn bohatým obsahem. Sem směřuje výzva jeho oběti.