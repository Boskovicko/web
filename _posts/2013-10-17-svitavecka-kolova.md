---
title: Svitávecká kolová má stříbro a bronz
layout: clanek
author: Lubomír Slezák
category: sport
---

Do Nezamyslic přijela v sobotu špička sálové cyklistiky z České republiky. Mezi nejlepší čtyřku se sem probojovala i dvě mužstva ze Svitávky. Barvy SC Svitávka hájili Jiří Hrdlička a Pavel Loskot, klub MO Svitávka reprezentovali hráči Radim Hasoň a Pavel Richter. S nimi do závěrečných bojů nastoupil Favorit Brno (Pavel Šmíd a Petr Skoták) a Sokol Zlín Prštné 1 (Martin Struhař a Jan Krejčí). 

Ve finálovém turnaji hraje na dva vítězné zápasy vedoucí tým (Favorit) se čtvrtým týmem základní části (Zlín) druhý tým (SC Svitávka) se utkává se třetím (MO Svitávka). Vítězové hrají finále, poražení o bronz. 

V prvních zápasech Favorit nezaváhal a dvakrát porazil Zlín, druhé semifinále bylo mnohem zajímavější. První zápas vyhrála SC Svitávka, druhý zase z MO Svitávka a tak diváci viděli první penaltový rozstřel. „Penalty jsou loterie a štěstěna se přiklonila k nám“, prozradil gólman SC Svitávka Jiří Hrdlička. 

Z bronzu se nakonec radovali svitávečtí , kteří si podruhé zastříleli penalty, jelikož jeden zápas se Zlínem vyhráli, ale druhý prohráli. V penaltách byla dvojice MO Svitávka lepší. 

Ve finálovém dvojzápase hráči SC Svitávka prohráli vždy o jediný gól, takže jim patří stříbro. Mistrem ČR se stali hráči Favoritu, kteří také budou reprezentovat naší republiku na blížícím se MS, které se letos hraje ve Švýcarsku. 

Dvě medaile z MČR mužů jsou velmi dobrým výsledkem kolováků ze Svitávky. Fanoušci svitávecké kolové se mohou těšit na příští sezónu, neboť v ní přibude do nejvyšší soutěže mladý tým SC Svitávka 2 David Richtr a Jan Stibor.