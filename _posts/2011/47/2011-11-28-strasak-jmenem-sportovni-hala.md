---
title: Strašák jménem sportovní hala
authors: Marek Osouch
category: napsali nám
tags:
- Boskovice
- sportovní hala
- 47-2011
---

Strašák jménem sportovní hala znovu vylezl ze skříně boskovické radnice a probudil se k životu. Boskovice již několik let nemají sportovní halu a diskuse o ní se vždy na chvíli objeví a časem zase utichne.

V současné době chce společnost Pražská 5 zrekonstruovat bývalou sportovní halu v jízdárně a obnovit ji. Na radnici však sní o špičkové moderní víceúčelové hale, která bude snad splňovat i parametry pro olympiádu. Ale jako vždy nejsou peníze a asi se v blízké budoucnosti na radnici 50 milionů z ničeho nic nezjeví. Ale kam s ní? Z několika lokalit vybrali na radnici lokalitu umístění sportovní haly u základní školy na Slovákově ulici. Milá radnice, vím o mnohem lepší lokalitě, než je obytná zóna Boskovic, kde je nemožné zaparkovat. Mezi hotelem Velen na východní straně a mlýnem na západní straně je už několik let volná nezastavěná plocha v blízkosti celého sportovního areálu Boskovic. Toto místo je pro sportovní halu jako stvořené.

Je zde ale stále ještě možnost zrekonstruovat bývalou sportovní halu v jízdárně. Bude však splňovat všechny parametry do posledního sedadla? Bude je splňovat s výjimkou celostátních lig a vyšších soutěží. NBA a olympiádu by zde diváci pak bohužel neviděli. Mají ale Boskovice na to probojovat se do celostátní ligy? Teoreticky ano, prakticky už to tak jednoznačné není. Mají tedy Boskovice koupit zrekonstruovanou jízdárnu, která by vyšla levněji než stavba nové haly, nebo postavit zbrusu novou halu?

A mají vůbec Boskovice sportovní halu stavět, když pro trénink sportovní klubům stačí školní tělocvičny a sportovní hala pro turnaje je za kopcem ve Žďárné?