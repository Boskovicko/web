---
title: „Na malohanáckou přírodu mám silné vzpomínky,“ říká profesorka Hana Librová
authors: Tomáš Trumpeš
category: publicistika
cover-photo: http://i.zmotula.cz/umamYmN.jpg
tags:
- Boskovice
- vánoční příloha
- ekologie
- rozhovory
- 50-2011
---

Prof. RNDr. Hana Librová, CSc. založila studijní obor Humanitní enviromentalistika a následně Katedru enviromentálních studií na Fakultě sociálních studií v Brně, kde stále působí. V předvánočním čase jsme si povídali nejen o tom, co to enviromentalistika vlastně je, o životním prostředí a o životě na venkově, kterému se profesně dlouhodobě věnuje, ale především o jejím vztahu k Uhřicím a také o tom, proč na Štědrý den nejí kapra.

**Paní profesorko, máte osobní vztah k našemu regionu. Můžete přiblížit, jaké jsou vaše vazby na Boskovicko?**

Na Malé Hané, v Uhřicích žil po generace rod mého otce. V době mého dětství jsme žili v Brně, ale do Uhřic rodiče jezdili pomáhat strýci Frantíkovi Nechutovi při žních. Já jsem se s bratrancem Zdeňkem a sestřenicí Hanou motala kolem drůbeže a králíků. Moje starší sestra pomáhala doopravdy. Seděla ke své velké pýše na mlátičce a soukala do ní snopy. Dodnes si vzpomínám, jak jsem jí záviděla, když přísný strýc na její adresu cosi uznale utrousil. Chod hospodářství udělal na mne, městské dítě, velký dojem. Opečovaní koně v maštali, telící se kráva, večerní dojení, vůz vjíždějící do vrat s čerstvě nakosenou lucerkou, i v létě práce do tmy.
    
**To jste vy děti trávily čas v hospodářství? Jistě jste chodili i na výlety do přírody?**

To se ptáte tak moderně! Na výlety v dnešním smyslu se tehdy na venkově nechodilo – to jsem si začala dopřávat až po třicítce. Ale stejně mám na malohanáckou přírodu silné vzpomínky. Chodili jsme pěšky kolem blatouchového potoka polňačkou z Cetkovic od vlaku, přesně v polovině cesty stál kříž – teď jej nějaká dobrá duše přemístila k železničnímu přejezdu. Tam, kde je dneska regulovaný potok a nedohledný lán řepky nebo kukuřice, byly louky.

Jiný silný přírodní zážitek mám ze Stráže, jak se říká, ze Strážky. Tam jsme s tetičkou Vlastou a s naší maminkou chodily sklízet mák. Ručně; prostě se odlamovaly makovice. Ze Strážky byl, a dosud je, nádherný výhled do kraje. Na jedné straně k Třebové se důstojně tyčí Hušák, před námi Opatovice, tehdy bez komínů, směrem k jihu Borotín obklopený sady, a ještě dál věže vanovického kostela. Vlastně teď nevím, jestli jsou ze Stráže vidět, možná si to jen tak zpětně maluji. Musím tam při nejbližší cestě do Uhřic zajít a přesvědčit se. Západy slunce, pozorované ze Strážky, ale stačí i z obce, jsou nepopsatelně nádherné divadlo.

A přírodní zážitek z Uhřic do třetice: nádherná noční obloha. To v Brně vůbec neznáme. Je trochu škoda, že Uhřice nepatří k obcím, které se rozhodly v pozdních večerních hodinách zhasínat veřejné osvětlení. Teprve kdyby se zhaslo, uviděli bychom v plné kráse, co se nad našimi zahradami klene.

**To už jste skočila od vzpomínek do současnosti. Teď už v Uhřicích asi o drůbež nepečujete.**

To opravdu ne. Ale moje vzpomínky na Uhřice byly dost silné na to, abychom si pořídili, naše rodina a rodina mé sestry, v domku pod Květnicí rekreační bydlení. Potom, co si dosavadní obyvatelé postavili domek v Boskovicích.
    
**Jak často sem jezdíte a co pobyty pro Vás znamenají?**

Jezdíme bohužel poměrně zřídka. Jsem ještě zaměstnaná v Brně ve škole, a tak se do Uhřic dostaneme o některých víkendech a hlavně o letních prázdninách. Na jaře a na podzim nerozhoduje o době našeho pobytu ani tak chuť vyjet si z Brna, jako povinnost zasáhnout na zahradě. Na podzim ručně moštujeme na zahradě jablka, to je vlastně radost. V únoru je třeba ostříhat živé ploty, v dubnu zkoušíme vysázet brambory, v květnu rajčata. A ovšem, běda, hlavní povinností je postarat se o trávu.
    
**Proč běda? Je to zvlášť problematické?**

Ano, co s trávou, to je bolestivá otázka dnešního venkova. Snažíme se, aby náš travnatý porost obsahoval i kvetoucí byliny, hvozdíky, kakosty, chrpy luční, třezalku a orlíčky. Vséváme do něho semena, která seberu při toulkách kolem Uhřic. Někdy se trávu podaří i zdárně usušit. Ale v tomto zmateném světě přijde seno vniveč. Nezbude, než je spálit. Mívám přitom dvakrát špatné svědomí: přispíváme k tvorbě skleníkových plynů, a pak – musím myslet na to, jak by si zgustly krávy strýce Frantíka.

**Vztah k venkovu je pro vás důležitý i profesně – vaše kniha Pestří a zelení se kdysi stala manifestem lidí, kteří se rozhodli odejít z města na venkov, žít skromně a ekologicky vstřícně. V devadesátých letech se mluvilo o trendu dobrovolné skromnosti, existuje takový trend stále?**

Myslím, že na rozdíl od západní Evropy u nás nešlo o nějaký vyhraněný trend. A také bych tu knížku Pestří a zelení neoznačila jako manifest. Spíš se v ní dodatečně poznali lidé, které už v devadesátých letech přestalo bavit nakupování a které zklamaly první exotické dovolené. Dali přednost životu na vesnici.

**Na venkov lidé často odcházejí, aby měli blíž k přírodě. Ale dá se žít ekologicky vstřícně i ve městě?**

Určitě. Někteří sociologové dokonce tvrdí, že rozumně, neplýtvavě žít v zatepleném paneláku blízko pracoviště může být z ekologického hlediska příznivější, než život na venkově, pokud ztratil prvky samozásobitelství. Navíc si myslím, že život na malém městě může být i velice příjemná záležitost. Boskovice s jejich kulturou a polohou pod lesnatými kopci jsou toho přesným příkladem.

**Na venkově taky vzniká nová zástavba rodinných domů s bazénem, často obehnaných zdí. Myslíte, že si vesnice přesto mohou uchovat svůj komunitní charakter a zůstat místem, kde mají lidé blíž nejen k přírodě, ale i jeden k druhému?**

Bazény, garáže a plochy pro parkování aut na místě úrodné půdy, to je nešťastná proměna dnešní vesnice. Lidé říkají, že se jim nevyplatí zeleninu a ovoce pěstovat, že nemá smysl držet králíky, slepice nebo kačeny. Že je lepší zajet do hypermarketu. Ale všichni víme, jak chutná doma vypěstovaná karotka nebo brambory. A zahradničení přece má své kouzlo, které mnozí měšťáci mohou venkovanům závidět.

Kromě toho, nová zástavba na venkově je často pouhá noclehárna pro lidi dojíždějící do města. Jak naznačujete, znají sotva sousedy, natož aby se účastnili společného života v obci.

Ale uznávám, že na vesnicích se v posledních letech leccos mění k lepšímu, viděla jsem fotografie z uhřických plesů a musím říct, že taková pohoda a dobrá nálada by se ve městě hledala marně.
    
**Založila jste obor humanitní enviromentalistika, můžete vysvětlit, co přesně to znamená?**

Je to obor, který se zabývá ekologickými otázkami z hlediska společenských a humanitních věd, například z hlediska ekonomie, práva, sociologie, filozofie nebo historie: kdy a za jakých okolností začal proces masivního poškozování přírody? Dá se ten trend nějak ovlivnit, zpomalit? Nezabýváme se hledáním ekologicky příznivých technologií, to je téma pro školy technického směru. Ani nezkoumáme a nevyučujeme přírodovědné procesy v úzkém slova smyslu, těmi se zabývá ekologie jako biologická disciplina. Abychom se od ní odlišili, zvolili jsme pro náš obor ten obtížně vyslovitelný název environmentalistika, případně environmentální studia.

**Enviromentalistikou se zabýváte dlouhodobě, jaký máte pocit ze současné české společnosti – má tendence ke stále ekologičtějšímu chování, nebo naopak?**

Jak se to vezme. Celkový trend je truchlivý. Ale drobné změny v chování lidí se dají pozorovat. Lidé přestávají topit PET lahvemi, vzácnější jsou černé skládky někde v lese, v každé malé vesnici jsou dnes kontejnery na odpad a lidé ochotně třídí.

**Ekologové často říkají, že třídit odpad nestačí. Pokud nebudeme mluvit o průmyslové zátěži, ale o chování běžného člověka – čím on dnes nejvíce zatěžuje svou ekologickou stopu a nad čím by se měl zamýšlet?**

Určitě souhlasím s tím, že třídit odpad nestačí. To je jen detail, který naznačuje jakousi ochotu ke změnám v chování. To zásadní se bohužel nemění – stále rostou nároky na spotřebu a na pohodlí.

**Říkáte, že vztah člověka a přírody se dostal do kritického momentu. Vidíte nějakou naději, že z tohoto kritického momentu nepovede cesta ke katastrofě?**

Takovou otázku mi raději ve vánočním čísle neklaďte.

**Náš rozhovor je součástí vánoční přílohy Boskovicka. Prozradíte, jak trávíte Vánoce?**

Bohužel bez kapra. Způsob, jak se s těmi nebožáky nakládá při výlovu, v sádkách i v prodejnách, je tak drastický, že nám to bere u štědrovečerního stolu chuť a náladu. Celkově jsme podivíni – protože v rodině nemáme děti, už léta držíme Vánoce bez dárků. Je to přece docela trýzeň bloudit po obchodech a muset něco vymyslet. Ale letos prý kolem Vánoc nasněží. Tak se chystáme vyjet autobusem na Pohoru a udělat si procházku zasněženými lesy do Uhřic.