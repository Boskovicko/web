---
title: Policie ČR informuje
layout: clanek
category: zpravodajství
---

Další případ vloupání se stal v Boskovicích. V období uplynulých dvou týdnů vnikl neznámý pachatel do rodinného domku oknem a odnesl si šperky v hodnotě přes 15 tisíc korun. 

Policisté zasahovali v úterý 15. října ve večerních hodinách v pohostinství v Drnovicích. Jeden z hostů odmítal opustit restauraci. Po jeho vyvedení rozbil plastový květináč, strhl držák truhlíku a vytrhl plechový parapet. Nakonec rozbil okno a střepem vhozeným do restaurace zranil jednoho z hostů. Přivolaní policisté zjistili, že muž měl v dechu 1,6 promile. Je podezřelý ze spáchání trestného činu výtržnictví. 

Plameny vzbudily ve čtvrtek 17. října kolem půl sedmé ráno čtyři obyvatele řadového domku. Třem se podařilo dům opustit, čtvrtý chtěl zachránit psa, ale plameny mu odřízly cestu. Naštěstí se mu podařilo vylézt oknem, díky čemuž se dostal přes střechu do bezpečí. V té době už sousedé zavolali na tísňovou linku. 

Na místě zasahovali místní dobrovolní hasiči a hasičské záchranné sbory z Boskovic, Blanska a Černé Hory. Požár byl lokalizován kolem sedmé hodiny, jeho likvidace trvala zhruba do desáté hodiny. Během neštěstí nebyl nikdo zraněn, předběžnou škodu vyšetřovatel stanovil na 2,5 milionu korun. Hořet začalo pravděpodobně v obývacím pokoji, příčina vzniku požáru ale zatím není známá. Zničena je většina místností v druhém podlaží. Z důvodu poškození nosných konstrukcí byl na místo povolán statik. 
    
Z trestného činu neoprávněné nakládání s chráněnými volně žijícími živočichy je podezřelý osmatřicetiletý muž z Boskovicka. Našel zraněného jestřába lesního, kterého nejprve ošetřil, ale poté jej přes internet prodal za pět set korun. Obchodovat s jestřábem lesním lze však jen na základě speciální výjimky, kterou muž neměl. Hrozí mu trest odnětí svobody až na tři roky. Ze stejného trestného činu se pravděpodobně bude zodpovídat i kupující.