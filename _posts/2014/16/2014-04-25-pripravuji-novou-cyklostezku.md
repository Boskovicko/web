---
title: Připravují vybudování nové cyklostezky
authors: Anna Dudková
category: zpravodajství	
tags: 16-2014 Žďárná
---
Cyklisté i chodci by se brzy mohli dostat ze Žďárné do Suchého bezpečněji. Žďárenští totiž plánují podél silnice č. 373 vybudovat cyklostezku, která by omezila pohyb výletníků po úzké a frekventované silnici. „Naším hlavním cílem je bezpečnost občanů, kteří obzvláště v letních měsících často jezdí ze Žďárné do Suchého na kole nebo tam chodí na vycházky,“ sdělila starostka Žďárné Radomíra Hénková. Smíšená cyklostezka a stezka pro pěší bude kopírovat silnici až do Suchého, kde se na ni napojí.

Projekt nové stezky je již hotový a 7. dubna byl předán na stavební úřad. Podle starostky by stavba mohla proběhnout v roce 2015, až projekt projde všemi schvalovacími procedurami.

Cyklostezka by měla být financována hlavně z dotací, o které Ždárná hodlá požádat u Státního fondu dopravní infrastruktury a na krajském úřadě. 

Celková cena by se měla pohybovat kolem tří milionů korun.

