---
title: Celníci zadrželi v boskovické restauraci stovky litrů nezdaněného alkoholu
authors: Andrea Šrámková
category: zpravodajství
tags: 16-2014 Boskovice
---
Téměř sedmdesát šestilitrových barelů alkoholu bez etiket a dalších více než 2300 označených lahví zadrželi minulé pondělí jihomoravští celníci v restauraci Repete na okraji Boskovic. Majiteli nezdaněného alkoholu hrozí vedle propadnutí zboží a zaplacení dlužné částky za spotřební daň i pětimilionová pokuta za nakládání s neoznačeným lihem.

Restauraci navštívila původně hygiena. „Dělali jsme tam kontrolu a při ní jsme došli k podezření ohledně uskladněného alkoholu, spojili jsme se proto s celní správou. Problém byl, že majitel restaurace neměl doklady, které by legálně nabytý alkohol měl mít,“ popsal okolnosti případu Jan Mareček, ředitel Krajské hygienické stanice s tím, že ohledně výsledků jejich kontroly nedostal od kolegů z Blanska informaci, že by tam byl výrazný hygienický problém.

„Pracovníci z hygieny si všimli neoznačených barelů a tuto informaci nám postoupili,“ uvedla Lada Temňáková, tisková mluvčí Celního úřadu pro Jihomoravský kraj. Celníci následně zkontrolovali všechny části provozovny a zajistili zde 740 litrů lihovin, přičemž 410 litrů nebylo označeno kontrolní páskou. „Zboží bylo kompletně nezdaněné a jen část z toho byla označena. Předpokládáme, že se jedná - na základě kolků a uložení - o starší zásoby, minimálně rok,“ upřesnila tisková mluvčí celníků s doplněním, že alkohol je české výroby, ale nic nenasvědčuje na spojitost s metanolovou aférou. Při orientačním měření celníci zajistili obsah přibližně 35 % etanolu, další vzorky putovaly k rozboru do celně-technické laboratoře. Právě na základě obsahu etanolu bude přesně vyměřena výše spotřební daně, která je předběžně vyčíslena na 70 tisíc korun. 

„Budeme prošetřovat, komu zajištěné zboží skutečně patří a jak ho získali,“ pokračovala Lada Temňáková, protože majitel restaurace se k uskladněnému alkoholu nehlásí. Vše údajně patří jeho známému, který si ho zde uložil. Není to naše a v restauraci jsme z toho nikomu nenalévali,“ bránili se majitelé restaurace pohoršeni tím, že jim aféra pošpinila jméno podniku. 

„Sklad, ve kterém byl ten alkohol, je pronajatý. A nic z toho, co tam bylo, nemáme v restauraci ani na nápojovém lístku. Ověřil jsem si to, když celní správa sepisovala seznam a vyžadovala moji přítomnost,“ hájil se majitel restaurace Radek Zdražil. „Neexistuje ani žádná spojitost s metanolovou aférou. Alkohol byl starý, jak potvrdily i testy celníků. Ve skladě ležel minimálně dva roky od uzavření jedné prodejny. A neokolkovaný alkohol tam mohl nájemce mít i od doby, kdy kolkování ještě nebylo povinné. Sklad totiž funguje od roku 2000,“ doplnil majitel.

