---
title: Mzdy se v nemocnici snižovat nebudou
authors: Marek Osouch
category: zpravodajství
tags: 16-2014 Boskovice nemocnice
---
Plusový finanční plán pro boskovickou nemocnici schválili na svém zasedání minulé pondělí boskovičtí radní. Snižování mezd z něj nemocnice vyřadila.

„Finanční plán počítá s tím, že nemocnice bude letos hospodařit s kladným hospodářským výsledkem v řádu zhruba čtyř set tisíc korun,“ uvedl starosta Boskovic Jaroslav Dohnálek. Ke třicátému červnu však nemocnice zanalyzuje, jak se hospodářská situace vyvíjí. Ve finančním plánu tak mohou nastat v průběhu roku nějaké úpravy. Podle starosty to také souvisí s tím, jak bude vláda řešit výpadek příjmů nemocnic v souvisloti se zrušením poplatku za pobyt v nemocnici. Minulý týden už však vláda schválila, že výpadek pokryje vyššími platbami za státní pojištěnce. Dohromady se jedná o dvě miliardy korun. Boskovická nemocnice loni na poplatku za pobyt v nemocnici získala dva miliony sedm set tisíc korun. 

Původní plán z konce loňského roku počítal také se snižováním mezd lékařům. V prosinci se ovšem proti tomu postavili lékaři i další zaměstnanci nemocnice. Radě města, dozorčí radě i zastupitelům zaslali doktoři dopis, v němž protestovali proti snižování svých platů. „Z celé řady urgentních úsporných opatření bylo bohužel vytrženo jedno, a to, že lékaři měli dostat plat snížený o tři procenta a o dvacet korun méně za pohotovostní službu. Dvě procenta se dále plánovalo ušetřit na mzdových nákladech středního zdravotnického personálu, tedy především sester, ale u nich se nejedná o přímé snížení platu,“ uvedl v lednu jednatel nemocnice Dan Navrátil. Na otázky, proč se vůbec počítalo se snižováním mezd, když je i přesto prognóza hospodaření v plusu, a co nakonec zapříčinilo obrat od snižování platů, Navrátil neodpověděl. „V zásadě se podařilo stabilizovat hospodaření nemocnice,“ prohlásil.  

Nemocnice také upřesnila předběžný výsledek hospodaření v loňském roce. Zatím sice není po účetní uzávěrce, ale podle starosty nebude ztráta dvacetimilionová, jak se původně očekávalo. „Měla by být v přibližně sedm milionů,“ prozradil starosta Jaroslav Dohnálek s tím, že se v loňském roce nemocnice dočkala několika úsporných opatření v podobě zateplení budovy, ale i optimalizace, tedy propuštění necelé třicítky lidí z nemocnice. Podle Navrátila se ale jednalo o lidi v důchodovém věku, ve vedení nemocnice šlo poté o slučování některých pozic. Definitivní výsledek hospodaření nemocnice za loňský rok bude známý do konce června. 

