---
title: Ve školní družině se připravili na svátky jara
authors: Alena Koutná
category: napsali nám
tags: 16-2014 Boskovice
---
Letošní krásné jarní počasí už po celý měsíc březen vybízelo děti ze školní družiny Slovákova nejen k zábavě venku, ale i k pilné a tvořivé práci. Každé oddělení, každé okno, chodba i celý pavilon se postupně oblékly do veselého barevného kabátu z tulipánů, sněženek či celých košů s květinami. Nejvíc se však děti těšily na nadcházející svátky jara – Velikonoce. Čekání na volné sváteční dny si v družině krátily přípravou nejrůznějších dekorací k výzdobě svých domovů a ve čtvrtek 10. dubna se společně sešly u velikonočních dílniček, jejichž náplň připravila děvčata ze 4.A SPgŠ pod vedením  prof. Jarmily Strbačkové.

Děti si mohly vyzkoušet tisk válečkem na textilní ubrousky, z kamínku si malbou vytvořit berušku, broučka  nebo včelku, či odekorovat kartonový věneček na dveře… Největší úspěch však i letos sklidilo splétání pomlázky z vrbového proutí, kterou vesele pletli nejdřív jen kluci, brzy se však s chutí přidala i děvčata.

