---
title: O pátý ročník Boskovických běhů je rekordní zájem 
authors: Tomáš Trumpeš
category: sport
tags: 16-2014 Boskovice běh 
---
S rekordním zájmem se letos setkala asi nejvýznamnější sportovní událost v regionu – Boskovické běhy. Závody se uskuteční ve čtvrtek 1. května a kromě běžeckých tratí nejrůznějších délek a kategorií budou obsahovat i doprovodný kulturní program a další aktivity. Vše vyvrcholí hlavním závodem, tedy Během za sedmizubým hřebenem.

„Je nám potěšením oznámit, že výhodné registrace využilo do konce března více než 900 běžců, což je dosavadní rekord běhů. Například v loňském roce se k tomuto datu zaregistrovalo 500 běžců,“ uvedl za pořadatele Petr Bartošek z pořádajícího sdružení Sportuj s námi. On-line registrace skončila 15. dubna.

Sportovně kulturní akce Boskovické běhy je určena pro celé rodiny. Akce přináší dětské běhy pro děti předškolního a školního věku, lidový běh pro širokou veřejnost bez omezení věku, běh na 2,5 kilometru a hlavní běh na 12,5 kilometru. 

„Na prvního máje se mohou boskovičtí spoluobčané těšit nejen na běh, ale také na široký doprovodný kulturní program, který nabízí tanec, hudbu, soutěže i dětské atrakce pro nejmenší. Běh za sedmizubým hřebenem může ukázat dětem, ale nejen jim, že volný čas lze trávit aktivně, a že díky sportu mohou poznat nové přátele, kamarády a mohou navázat nové vztahy. Tato sportovně kulturní akce se představuje jako alternativa pro trávení volného času, kde se mažou rozdíly v nadání, pohybových schopnostech, náboženském vyznání nebo barvě pleti. Dokazuje, že závody nejsou jen závodem vysoce trénovaných sportovců, ale společenskou událostí v duchu zdravého způsobu života, kterého se může účastnit kdokoliv,“ uvedli pořadatelé. 

Zahájení Boskovických běhů proběhne 1. května v 9 hodin na Masarykově náměstí. Poté vystoupí pěvecký sbor a taneční skupina Body Rockers Squad. Během dopoledne se budou konat především dětské běhy v jednotlivých věkových kategoriích. Ve 12.30 odstartuje Lidový běh na 800 metrů, ve 13.20 Zámecký běh na 2,5 kilometru.

Ve 14 hodin vystoupí na hlavním pódiu hlavní pěvecká hvězda programu – Janek Ledecký & Band. A v 15.20 bude odstartován hlavní Běh za sedmizubým hřebenem na 12,5 kilometru.

Dále vystoupí Romana Staníčková a od 16.15 skupina Třetí zuby. V 17.15 budou vyhlášeny výsledky hlavního běhu a poté bude pokračovat koncert Třetích zubů.

V rámci doprovodného programu bude k dispozici skákací hrad, megatrampolína, bohaté občerstvení a tvůrčí dílna pro děti. Ve 12.40 proběhne pod vedením lektorky Jany Staňové workshop zumby.

Hlavní sportovní VIP osobností, která akci navštíví, bude letos olympijský vítěz v moderním pětiboji David Svoboda, který získal zlatou medaili v roce 2012 v Londýně a je rovněž držitelem titulu Mistr Evropy.

Zkrátka letos nepřijdou ani ti, kteří dávají před během přednost chůzi. Pro ty jsou v rámci projektu Turisté jdou s námi připraveny trasy v délce od dvou do dvanácti kilometrů. Tyto trasy částečně nebo úplně kopírují trasy Boskovických běhů. Odměnou účastníkům bude unikátní turistická vizitka, kterou lze získat jedině a pouze 1. května přímo na akci.

K letošním novinkám patřila i atletická příprava nejmenších. Ta probíhala už od září pod názvem Děti sportují s námi. Její účastníci se představí a předvedou své umění na hlavním pódiu v 11.40. Novinkou je i soutěž pro základní školy o nejpočetnější výpravu. 

Pořadatelé se rovněž obracejí na všechny zájemce, kteří by měli chuť zúčastnit se akce jako dobrovolníci. „Bez pomoci mnoha dobrovolníků by se Boskovické běhy nemohly uskutečnit. Přijmeme proto do svého týmu všechny, kteří by měli zájem se jakýmkoliv způsobem podílet na úspěšné přípravě a organizaci, podrobné informace najdou na webu www.sportujsnami.cz v sekci Pro dobrovolníky,“ uvedli členové sdružení Sportuj s námi. Ti hledají rovněž fotografy – amatéry, kteří by se chtěli stát oficiálními fotografy akce. Nabízí vstup do míst veřejnosti nepřístupných, tričko pro dobrovolníka a samozřejmě možnost aktivně se zapojit do dění.

