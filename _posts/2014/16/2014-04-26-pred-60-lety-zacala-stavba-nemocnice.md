---
title: Před 60 lety započala stavba boskovické nemocnice
cover-photo: http://i.imgur.com/4BZDvaq.jpg
authors: Miroslava Krajíčková
category: publicistika
tags: 16-2014 Boskovice nemocnice
---
Psal se druhý květen roku 1954 a na staveništi areálu boskovické nemocnice se sešla široká veřejnost. Právě tento den totiž bylo poklepáno na základní kámen začínající stavby. Práce běžely už od března a postupně si vyžádaly zhruba čtyři roky. Ke slavnostnímu otevření nové nemocnice mohlo dojít v původně naplánovaném termínu při oslavách 40. výročí vzniku samostatné Československé republiky 26. října 1958. Od prosince ji pak začali využívat první pacienti.

Nemocnice v Boskovicích byla i předtím, o špitále mluví historické prameny od konce patnáctého století, od šestnáctého ho dokonce spravovalo město. Panský špitál byl v letech 1756-1848 v klášterní budově na Hradní ulici. První nemocnice zřízená obcí vznikla ve dvacátých letech 19. století z místního špitálu na dnešní Joštově ulici (Ve špitálku). Koncem osmdesátých let při ní byl založen ještě chorobinec a následně byla zbudována malá izolační nemocnice pro nakažlivě nemocné. V roce 1900 působilo v Boskovicích pět lékařů a jeden zubař, v roce 1939 to bylo devět lékařů a tři zubaři.

O nutnosti postavit velkou nemocnici se začalo více mluvit v roce 1930. Pro vybudování takzvané veřejné okresní nemocnice byl zřízen fond a 30. září 1931 byla díky sbírce předána Městské spořitelně částka 22 769,50 korun, ale nic dalšího se jakoby nedělo. V průběhu následujících let, kdy Boskovice hledaly podporu na různých úřadech a místech, byly navrženy některé lokality, kde by mohla budoucí nemocnice stát. Zvažoval se například prostor u městských jatek nebo u Vinohrádků, místo u nemocenské pojišťovny (dnešní ZUŠ), lokalita Dva dvory, ale také třeba Čížovky. Ty dokonce za stavební místo 12. června 1939 na svém zasedání schválilo okresní zastupitelstvo. Výstavba se však – i kvůli válce – neustále odkládala. Po jejím skončení pro novostavbu okresní nemocnice II. stupně se čtyřmi sty lůžky nakonec vybral architekt Bohuslav Fuchs místo v lokalitě Na Rovné, psal se rok 1946. Ale opět roky běžely a nestavělo se. Potřebu vybudovat zdravotnické zařízení na sever od Brna začalo pociťovat i ministerstvo zdravotnictví. Vznikl nový projekt, jehož autorem se stal architekt Miroslav Spurný, 15. května 1952 byl schválen, a to na dnešním místě, na městském pozemku zamýšleném původně pro vybudování školy. Stavba okresní nemocnice v Boskovicích tak mohla být na jaře 1954 konečně zahájena.

Svěřena byla národnímu podniku Průmstav Brno. Pracovat zde začalo 95 lidí, bylo využíváno nejen tehdejších moderních technologií, ale i strojního vybavení. „Když jsem nastoupil na stavbu v říjnu 1954, byla už část budovy postavená. Postupně jsem vystřídal několik profesí,“ zavzpomínal tehdejší dělník Tomáš Luňáček. „Obsluhoval jsem výtah, topil v parničce – to byl z Brna zapůjčen parní stroj (lokomobila), díky kterému jsme i v zimě neměli zmrzlý písek, cement či vodu. Dále jsem jezdil s jeřábem a ke konci výstavby jsem dělal topiče v kotelně, aby dobře vysychaly omítky. Dělalo se téměř nepřetržitě, betony se dávaly v jedné vrstvě bez přerušení, začalo se ráno a skončilo druhý den večer. U rozestavěné nemocnice byla velká dřevěná bouda, asi 40 metrů dlouhá, kde byly kanceláře, noclehárna, umývárna a jídelna. Jídlo nám dováželi z Minervy. Když se dělala kolaudace, občerstvení bylo přichystáno v Národohospodářské škole. Z dělníků tam nebyl nikdo, jen předák tesařů. To nás mrzelo,“ posteskl si ještě po pětapadesáti letech dělník. Ale s kvalitou tehdejší stavby je spokojený ještě dnes. „Kdyby bylo zemětřesení, všechny bytovky kolem nemocnice lehnou. Ale nemocnice ne, ta ne, ta je pevná na tisíc procent,“ věří třiaosmdesátiletý Tomáš Luňáček. I přes nepříznivé počasí, a to především v zimě 1956, a přes řadu komplikací například se spodní vodou byla stavba včas dokončena.

Okresní nemocnice s poliklinikou se po otevření stala moderním zdravotnickým zařízením s 350 lůžky. Jednotlivé provozy a oddělení nefungovaly hned od prvního dne oficiálního otevření, rozjížděly se postupně do konce roku 1958. Nacházelo se tu pět lůžkových oddělení – interní, dětské, chirurgické, ortopedické a gynekologické, ordinace odborných lékařů, ambulantní oddělení včetně zubního, okresní transfúzní stanice a administrativní budova OÚNZ. Ve spojovacím krčku, mezi budovou lůžkového traktu a poliklinikou se nacházel centrální rentgen, laboratoře, chirurgický trakt a gynekologicko-porodnické oddělení, které bylo do provozu uvedeno jako poslední. Zároveň s nemocnicí došlo k výstavbě hygienicko-epidemiologické stanice, prosektury, samostatné lékárny, garáží pro sanitní vozy a trafostanice. Své největší lůžkové kapacity nemocnice dosáhla v roce 1978, kdy se počet lůžek zvýšil na 386. V současné době jich má 250, na kterých je ročně hospitalizováno přes 11 tisíc pacientů.

Mezi pamětníky i první uživatele začínající nemocnice patří i Ludmila Duchoňová. „Vzpomínky na nemocnici mám od zkušebních vrtů. Tatínek tam pracoval coby dělník a já jsem mu nosila oběd. Ještě dnes si pamatuji, jak jdu po poli, je velké vedro, ze kterého jsem dostala úžeh. Když se pokládal základní kámen, vozila jsem kočárek s miminkem sestřenice a celý akt pozorovala. A zprovoznění? Byla jsem těhotná v devátém měsíci a na porodním oddělení se stále ještě nerodilo. Když jsem šla 23. prosince 1958 na kontrolu k primáři Slonkovi, už si mě tam nechal. Seděla jsem s děvčaty na ambulanci, v 16 hodin odešla na porodní a ve 20 hodin se mi narodil syn Karel, první dítě boskovické porodnice. Vše dopadlo dobře, i když třeba kyslík ještě nebyl v provozu. Byla to senzace, všichni se chodili dívat, byla zmínka v novinách. Do konce roku se tam s rodičkami roztrhl pytel,“ nenechala se k vyprávění pobízet Ludmila Duchoňová. Na novorozeneckém oddělení pak strávila více než 20 let jako dětská sestra. Díky primáři Slonkovi, který měl pověst vynikajícího člověka a schopného operátora, byla boskovická porodnice vyhlášená. Za mnohé mluví skutečnost, že měla nejmenší úmrtnost kojenců, nebo třeba vzpomínky Vlasty Petrové, vrchní sestry porodního oddělení z přelomu 50. a 60. let. „Byla jsem v nemocnici velmi spokojená a šťastná, i když začátky byly těžké. Šla jsem tenkrát do neznáma a byl to velký nápor – vše jsme si dělaly samy. Nebyli zřízenci, neexistovaly jednorázové injekce, vše se vyvařovalo, infúze byly těžké, ve skle,“ vynořily se postupně některé z pracovních okamžiků zdravotnice. „Já měla na starosti – mimo jiné – odebírání retroplacentární plazmy. Byl to celkem složitý proces, jak se nashromáždilo větší množství, zmrazená krev se odvážela do Prahy. Ale jinak jsme všechny dělaly všechno a všude. Jezdila jsem třeba pro porody a kolikrát jsme si v zimě museli i prohazovat cestu. A když bylo náledí, sedla jsem za volant a řidič mě tlačil,“ připojila některé své vzpomínky z víc než třicetileté praxe v boskovické nemocnici Františka Tomanová, další z porodních asistentek. Její spolupracovnice Marie Holubová, která začínala ještě ve staré porodnici za evangelickým kostelem, s úsměvem doplnila, že platilo, že farář, starosta, lékař a porodní asistentka byli váženými lidmi ve městě. „Dnes si málokdo dokáže uvědomit, že v padesátých letech byl pediatr často rodinným rádcem, učitelem, psychologem i sociálním pracovníkem. Návštěva v rodině narozeného dítěte byla pro dobrou zdravotní péči a spolupráci s rodinou samozřejmostí jak pro lékaře, tak pro dětskou sestru. Pediatrie byla v té době nový obor a dětských lékařů bylo ještě málo. Nic mně nebylo zatěžko, pokud šlo o nemocné děti,“ rozpovídala se v rozhovoru uveřejněném v Boskovicku v únoru 2007 pediatrička Marie Vodáčková, která začínala na dětském oddělení pod vedením primáře Boleslava Zbytovského.

Za 55 let fungování prošla nemocnice řadou rekonstrukcí, stavebními úpravami i změnami v poskytované zdravotní péči. Přibylo ARO, centrální sterilizace a operační sály, ortopedické, urologické, rehabilitační a neurologické ordinace, ale i lipidová poradna, logopedie, psychologie, psychiatrie nebo ambulance lékařské služby první pomoci (LSPP). Nacházejí se tu také ordinace soukromých lékařských specialistů, je zde dislokována Zdravotní záchranná služba JmK a pracoviště Lékařské komory. Provoz nemocnice by se neobešel bez technicko-hospodářské části, která se taky neustále modernizuje, v administrativní budově sídlí vrcholový management nemocnice, ekonomické, personální, právní a IT oddělení. 

Po zprovoznění spadala nemocnice v padesátých letech pod okresní ústav národního zdraví (OÚNZ). V roce 1992 přešla na čtyři roky do správy Města Boskovice a v roce 1996, kdy mimochodem byla otevřena přístavba jižního křídla, začala nemocnici provozovat společnost Brumeda, následně fungující pod názvem IN Boskovice. Pod správu města se vrátila v roce 2006.

Co by ale byla nemocnice bez lidí? Vystřídalo se zde mnoho ředitelů, primářů, lékařů, sester a ostatního personálu. „Jaroslav Špička, Boleslav Zbytovský, Bohumil Handl, Josef Vrbecký, Miloš Slonek, to byli primáři, velké kapacity a já jsem měl tu čest je poznat a chvíli s nimi spolupracovat, “ jmenoval alespoň některá jména nejdéle působící ředitel boskovické nemocnice Adolf Lick. V čele nemocnice stál sedmnáct let, vedl tým čítající přes 550 zaměstnanců. „A stále se nemohu rozloučit se svými pacienty, proto ještě občas zastupuji místo syna na obvodě nebo v ordinaci doktora Machače, kde jsem 14 let po odchodu z nemocnice do důchodu ordinoval já, sloužím na pohotovosti. Někdy si ale říkám, že už bych měl přestat a být rád, že se za celou moji lékařskou praxi nic vážného nestalo,“ dodal osmdesátitříletý Adolf Lick. 

Jedním z nejstarších lékařů, který sice v nemocnici nepůsobí od jejího otevření, ale za to doposud, je Rudolf Mosler. Do nemocnice nastoupil po vojně koncem šedesátých let. „Základní rozdíl mezi medicínou tehdejší a současnou je obrovský skok ve vývoji, a to ve farmakologii i v medicínské technice,“ zdůraznil lékař, který zde třicet tři let vedl primariát klinické biochemie.

Po snižování počtu zaměstnanců v minulém roce v rámci úsporných opatření má nyní nemocnice 518 zaměstnanců a neplánuje tento stav v nejbližší době měnit. Další plány ohledně budoucnosti zařízení budou vycházet z finančních možností. „Přesto bychom chtěli provést změny, které budou přínosem pro pacienty,“ věří současný jednatel nemocnice Dan Navrátil. „Chtěli bychom například vybudovat nové prostory centrálního příjmu, kde by byly pohromadě všechny administrativní služby. Dalšího zlepšení by se mělo dočkat dětské oddělení, kde je mimo jiné v plánu zařídit jeden pokoj pro doprovod dětí, aby při hospitalizaci mohli být přítomni oba rodiče. Na ostatních odděleních je snaha o vybudování dalších nadstandardních pokojů, v plánu je i vytvoření multioborové JIP. Pak jsou tu ještě méně viditelné změny jako již nastartované přebudování nemocničních laboratoří, nasmlouvání rozšířených nebo nových kapacit se zdravotními pojišťovnami,“ uzavřel Navrátil s tím, že veškeré jejich kroky směřují k nemocnici s vysokým standardem poskytované zdravotní péče.

