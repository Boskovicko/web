---
title: Nakročit do budoucna
authors: Andrea Šrámková
category: publicistika
tags: 16-2014 
---

Ve stejné době, kdy se tyto noviny tiskly, seděli v lavicích středních škol deváťáci skládající přijímací zkoušky. A další den ještě jednou, ti samí – podobně jako při dětské hře škatule, hýbejte se – na jiných školách vyplňovali testy při druhém termínu. Propiska klouže po papíru, mozkové závity šrotují a loví z paměti, zda v ní uvízly doptávané vědomosti. Za c), nebo za a)? Zaškrtnutá odpověď ovlivňuje cestu, po níž se dotyční vydají do života.

Je obecně známo, že míst na středních školách je v současné době víc než dětí opouštějících zdi škol základních. Takže většina se bez větších problémů dostane, kam chce. Snaží se tedy spíše školy třetího stupně – získat dostatek oveček. Zatím stále zůstává financování škol podle počtu dětí, takže některým školám jde o to přežít toto období slabých populačních ročníků a berou vše, co má ruce nohy bez ohledu, nač dosáhne hlava. 

I tak je to jeden ze dnů s velkým dé v životě dítěte. Kolik jich patnáctiletí zažili? Maně mne napadá zápis do mateřinky nebo do první třídy. (Pominu z jejich hlediska jistě významnější získání prvního mobilu, prvního notebooku a váhám, v jakém pořadím mám přiřadit první pusu.) Vraťme se ale k mezníkům vzdělávání, které snad ve všech rodinách provázejí úvahy, jak by mělo právě pro jejich děti vypadat. Všichni do školy chodili, všech se to týká, všichni vědí, jak ano a jak ne. A dokonce mají možnost to ovlivnit. Pokud nechtějí zůstat u klasické výuky, musí jen počítat s tím, že je nutné vynaložit úsilí navíc – ať na dopravu dětí do vzdálenějšího zařízení nebo třeba na vznik nějakého nového. A úměrně tomu musí i sáhnout hlouběji do kapsy. 

A jak tedy ano a jak ne? Jak neztratit krok s rychle se měnícím světem? Jak pomoci dětem připravit se co nejlépe na budoucnost, když co platilo včera je přežité a dnes už jinak? „Tušíme, že naše děti vyrůstají do světa, ve kterém budou základní kategorie naší kultury, jako je povolání, vědomosti, úspěch, učení, manželství a rodina nebo stáří, vypadat naprosto jinak než v posledních 150 letech,“ napsal prognostik Matthias Horx a nezbývá s ním než souhlasit. Při výuce už nyní učitelé narážejí na ohromné rozdíly ve vědomostech dětí všech věkových kategorií a odráží se to například ve směřování od hodnocení chyb k důrazu na celkový rozvoj osobnosti, jinými slovy, kam se dotyčný posunul oproti minulému výkonu. Dříve šlo především o předávání vědomostí, podstatné bylo tiše sedět a poslouchat. Dnes se vyžaduje být aktivnější a využívat možnosti, které se naskytnou. Dlouhodobější plánování tam sice moc nezapadá, o to ceněnější je takzvaná flexibila a odolnost proti stresu. Odměnou je svět otevřených možností, který je riskantnější a individualističtější, ale také rozmanitější. Přijímačkami si deváťáci právě vybírají, kterým směrem k této budoucnosti nakročí.        
