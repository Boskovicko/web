---
title: Za pokus o vraždu dostala 16 let
authors: Petr Meluzín
category: zpravodajství
tags: Brno Boskovice kriminalita 7-2014
---

Již podruhé rozhodoval minulý týden Krajský soud v Brně o případu pokusu o vraždu, který se začátkem dubna loňského roku stal v Boskovicích. Tehdy jednadvacetiletá Claudie K. bodla v ložnici společného bytu svého otce několikrát do břicha, do krku a stehna. Život mu tehdy zachránila výrazná obezita, skrz silnou vrstvu tuku dlouhý nůž nepronikl k životně důležitým orgánům.

První rozsudek, kterým v září Krajský soud dívku poslal na 14 let do vězení, však v listopadu zrušil Vrchní soud v Olomouci. Ten vrátil případ k novému projednání a nařídil doplnění dokazování.

Senát Krajského soudu nyní dal i podruhé za pravdu státnímu zástupci, tentokrát však obžalovanou odsoudil k trestu dokonce o dva roky delšímu, k 16 letům odnětí svobody. Dívka má sice podle znalců omezené intelektové schopnosti, ale to, že může otce zabít, musela vědět. „Krajský soud v Brně se ve svém druhém rozsudku ztotožnil s obžalobou, ve které byl spáchaný trestný čin kvalifikován jako zločin vraždy podle §140 odstavec 2, tedy že obžalovaná se jednání dopustila s rozmyslem,“ sdělila nám k případu tisková mluvčí Krajského soudu Markéta Sigmundová.

Ve zdůvodnění rozsudku se uvádí, že zraněný otec poskytoval své dceři, která byla od ukončení základní školy bez práce, jídlo i bydlení a nezavdal jí žádnou příčinu k napadení. Od prvního stání vloni v září obžalovaná ani jednou neprojevila lítost a stejně jako její rodiče odmítala vypovídat. „Motiv činu nebyl objasněn právě kvůli odmítnutí výpovědi obžalovanou,“ doplnila Sigmundová.

Rozsudek zatím není pravomocný. Obžalovaná a její obhájce na místě podali odvolání, které bude znovu řešit Vrchní soud v Olomouci.