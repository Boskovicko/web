---
title: Salon na boskovickém gymnáziu slaví 25 let, letos s tématem Závislosti
authors: Marek Osouch
category: kultura
tags: Boskovice gymnázium 7-2014
---

Studenti boskovického gymnázia se mohou opět po roce těšit na týden studentské tvořivosti, kterému nikdo na gymnáziu neřekne jinak než Salon. Jeho termín je již tradičně po jarních prázdninách, tentokrát od 24. do 28. února. V letošním pětadvacátém ročníku se role pořadatele zhostí třída 3.B, která přichází s tématem Závislosti.

„Myslíme si, že téma Závislosti je aktuální a každého se dotkne, protože zřejmě každý nějakou malinkou závislost má,“ zdůvodnila Klára Vašíčková ze 3.B volbu tématu, která podle ní byla jednoznačná. „Jakmile jsme na téma přišli, bylo pro nás jasnou volbou. Mezi jinými jsme již nevybírali,“ dodala. 

Studenti se mohou jako každý rok těšit již na tradiční přehlídku třídních scének a scének v cizím jazyce, literární či fotografické soutěže nebo sportovní hry. I pro letošek však přichází pořadatelé s novinkami. „Bude soutěž v pexesu, taneční či kytarový workshop,“ prozradila Vašíčková. 

Velkou novinkou pro 25. ročník však je, že pořadatelé spolupracují i s aktivními studenty ze septimy a 3.C, které loni porazili v soutěži kandidátských scének. Ke spolupráci se jim nabídlo i pár jedinců z řad maturantů. „Chceme pro Salon jen to nejlepší a to se rozhodně nekoncentruje jenom ve 3.B. Na gymplu je neskutečné množství nadaných studentů – herci ve 3.C, septima je všestranně nadaná – a těch všech chceme využít,“ vysvětlili pořadatelé a přiznávají, že je těžké v tolikátém ročníku přijít s něčím novým či originálním. „Je to obtížné, ale stále se snažíme vymyslet něco výjimečného,“ sdělili a věří, že Salon bude mít na gymnáziu i v budoucnu své pevné místo.

S myšlenkou Salonu přišla bývalá kantorka gymnázia Jitka Zelinková, která se dá považovat za jeho patronku. I přes její odchod ze školy Salon stále žije. První ročník Salonu proběhl již v roce 1989. „V prosinci 1989, v době, kdy se vše rychle měnilo, mnohé zanikalo a jiné vznikalo, zrodila se i myšlenka Salonu – přehlídky studentské tvořivosti. Působila jsem v této hektické době na gymnáziu už deset let a v té úžasné atmosféře listopadových dnů jsem měla najednou pocit, že bychom měli my, profesoři, dát studentům větší prostor pro vyjádření – jinak a jinde než před školní tabulí. Protože mám ráda výtvarné umění a ve škole vždy bylo a je hodně talentovaných studentů, zorganizovala jsem se svou třídou 2.C přehlídku výtvarných prací a projektů jednotlivých tříd. Tento první ročník Salonu v prosinci 1989 nebyl tematicky omezen, byla to pouhá prezentace, ale každý další měl své nosné téma, ke kterému se studenti vyjadřovali libovolným způsobem – hudebně, literárně, pohybem,“ popsala Jitka Zelinková vznik Salonu. Od té doby urazil Salon kus cesty a vyvinul se v celotýdenní akci, která do jisté míry zasáhne do klasického chodu školy. Na druhou stranu však podle Zelinkové Salon stále nese své hlavní hodnoty – tvořivost, koncepční práci, hledání souvislostí, originální nápady a dobrou zábavu. „Pouze kreativní student může přispět k pozitivním změnám ve společnosti, uplatnit se a být úspěšný,“ prohlásila. 

Na Salon je hrdý i současný ředitel gymnázia Jaromír Fiala. „Každý rok se na něj těším. Těším se, jaké bude téma, jaká bude výsledná realizace. Jsem rád, že na naší škole je i po pětadvaceti letech,“ řekl Fiala. I on sám se do Salonu v začátcích aktivně zapojoval. Pomáhal studentům a prožíval tak Salon společně s nimi. Později se však Salon dostal do jiné úrovně, kdy studenti začali být samostatnější, a tak se už na přípravě tolik nepodílel. „Kouzlo Salonu spočívá v tom, že to není nařízená akce, ale že studenti baví studenty a že je to tvůrčí aktivita. Naši studenti mají obrovský tvůrčí potenciál a chtějí jej zužitkovat,“ uzavřel ředitel.