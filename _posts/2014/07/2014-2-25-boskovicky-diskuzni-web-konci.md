---
title: Web boskovické diskuze po roce provozu končí
authors: Marek Osouch
category: zpravodajství
tags: Boskovice 7-2014
---

Dlouho bojovala část boskovických obyvatel za diskuzní fórum na stránkách města, až si nakonec vytvořili [své vlastní](http://www.boskovice-diskuze.cz). To však v první polovině března skončí.

„Z důvodů odstoupení hlavního sponzora bude toto diskuzní fórum k 11. březnu ukončeno a současně bude také ukončen web boskovickeovce.cz, který byl s tímto fórem svázán,“ oznámil správce diskuze Dalibor Fojt. Pravidelní diskutéři, mezi které patřili Vladimír Farský a Leopold Němec, to vidí jako jednu z nejhorších zpráv, kterou si mohli na webu přečíst.

„Jednalo se o unikátní platformu, kde mohli občané našeho města vyjadřovat své postoje a názory. Ukázalo se, že je-li vše řízeno předem danými pravidly a nezávislým administrátorem, může diskuzní fórum splnit svůj účel,“ prohlásil Vladimír Farský.

Za rok fungování zhlédlo stránky podle statistiky necelých devatenáct tisíc uživatelů, kteří na webu strávili v průměru pět minut. Nejvíce příspěvků se za tu dobu nashromáždilo u témat sportovní haly, koupaliště, nemocnice, hospodaření města, klientelismu a svobodné komunikace.