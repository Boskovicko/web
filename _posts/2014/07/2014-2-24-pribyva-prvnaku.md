---
title: V příštím roce do lavic usedne více prvňáků
authors: Petra Bílá
category: zpravodajství
tags: Boskovicko vzdělávání 7-2014
---

V základních školách v regionu skončily zápisy budoucích prvňáků. Ředitelé škol se shodují, že dětí k zápisům přišlo nebývale hodně. Někde dokonce uvažují o otevření jedné první třídy navíc.

„Máme zapsaných šedesát tři dětí. Nevím, kolik bude odkladů školní docházky, bude to nejspíš mezi třemi až deseti odklady. Takže teoreticky bychom v příštím školním roce mohli mít okolo šedesáti prvňáků, ale mohlo by jich být i třiapadesát. Moje představa je taková, že budeme mít zase dvě první třídy, ale na druhou stranu první třídy po třiceti dětech si nedovedu představit,“ sdělil ředitel Základní školy Edvarda Beneše v Lysicích Zdeněk Burýšek. Podle něj obvykle mívají okolo padesáti zapsaných dětí, z toho asi deset dětí má nakonec školní docházku odloženou. „Obvykle otvíráme dvě třídy po dvaceti dětech, což je ideální počet. Letos možná nastane varianta, že budeme muset otevřít tři první třídy. Nárůst předškoláků jsem očekával už minulé roky, ale projevil se až letos,“ dodal Burýšek.

I ve Velkých Opatovicích bude v příštím školním roce více prvňáků. „Zapsali jsme šestapadesát dětí. Při zápisu nám pět rodičů řeklo, že uvažují o odkladu. Takže by do první třídy mohlo nastoupit přibližně padesát dětí. To je o deset více, než v letošním školním roce, a dokonce o dvacet více, než bylo prvňáků loni. V každém případě otevřeme dvě první třídy, které budou o něco plnější,“ prozradila ředitelka Základní školy ve Velkých Opatovicích Karin Petrželková. Ta také ozřejmila, jak je to s vyřizováním odkladů. „V případě, že mají rodiče pocit, že jejich dítě ještě není zralé na školu, řeší to s učitelkou v mateřské škole. Podle školského zákona musí s dítětem navštívit pedagogicko-psychologickou poradnu a odborného lékaře. Na základě jejich zprávy pak ředitel školy udělí, nebo neudělí, odklad školní docházky. Pokud se v průběhu prvního pololetí zjistí, že dítě školu nezvládá, je možné ještě požádat o dodatečný odklad. V takovém případě už nejsou žádná doporučení lékařů potřebná. O dodatečném odkladu rozhoduje přímo ředitel dané základní školy,“ vysvětlila ředitelka Petrželková.

V základní škole v Boskovicích bude v příštím roce fungovat možná šest, možná sedm prvních tříd. „Počítáme s oběma variantami, ale konečné rozhodnutí padne, až vyprší lhůta pro podávání žádostí o odklad povinné školní docházky,“ sdělil ředitel boskovické základní školy Vladimír Ochmanský. Zapsaných mají sto devadesát devět dětí. Tento počet je letos rovnoměrně rozložen mezi všechny tři školy. Ředitel Ochmanský předpokládá, že by mohli mít až dvaatřicet žádostí o odklad. 

Podle údajů, které shromažďují úředníci na boskovické radnici, se v tuto chvíli začíná v základním školství projevovat demografický růst. „Do Základní školy Boskovice dochází dle statistického výkazu k třicátému září loňského roku 1137 žáků. Kapacita školy je výhledově dostačující,“ podotkl mluvčí boskovické radnice Jaroslav Parma.

Sto devět žáků mají zapsaných do první třídy Základní školy v Letovicích. To je o deset více než loni. „Počítáme zhruba s dvaceti odklady, takže budeme mít okolo devadesáti prvňáků. To směřuje k tomu, že otevřeme čtyři první třídy,“ uvedl ředitel školy Miloš Randula.

Nárůst prvňáčků předpokládají i na odboru školství Jihomoravského kraje. „V letošním školním roce do prvních tříd dochází přibližně dvanáct tisíc žáků. V příštím roce by toto číslo mohlo být řádově o pět až šest set žáků vyšší,“ prozradila mluvčí jihomoravského kraje Denisa Kapitančiková.