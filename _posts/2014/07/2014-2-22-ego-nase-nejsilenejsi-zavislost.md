---
title: Ego – naše nejšílenější závislost
authors: Martina Lukešová
category: publicistika
tags: Život 7-2014
---

Stalo se mi to tak nějak samo. Možná s příchodem jara, které letos nedočkavě nakukuje oknem. Jako v pohádce o Křemílkovi a Vochomůrkovi, kterým výr odnesl hodiny ukazující roční období. V pohádkách najdeme hodně symbolik. Tato je o tom, že přivlastňování a neúcta nedopadá dobře.

Jsem někdy ze současného dění smutná a zmatená. S pohledem do zalesněných kopců se snažím porozumět rozmarům nejenom počasí, ale všeho, co se kolem děje. Cítím úzkost, protože vím, že nás čekají dlouhodobější změny. Jistě tomu nebylo v minulosti jinak, jen jsme se za posledních sto let hodně odtrhli od naší Matky Země, a proto nás její projevy tolik překvapují. Naučili jsme se přijímat naše bytí na této planetě, jako kdybychom ji kolonizovali místo toho, abychom ji s úctou děkovali za každý dar a za to, že nám dala život.

Asi je na vině naše ego. Ego, které potřebuje cítit svou nadřazenost. Krásný příklad ukazuje naši touhu stále něco vlastnit. Ztotožňujeme se s majetkem. Tohle je moje – to jsem já. Týká se to hlavně představy vlastnictví domů, peněz a ještě víc půdy, protože to je jediný majetek, o kterém jsme přesvědčeni, že je nezničitelný. Ale právě vlastnictví půdy je absurdní. Když běloši osidlovali Ameriku, byli velmi překvapeni, když zjistili, že původní obyvatelé nechápou pojem vlastnictví. Podle jejich přesvědčení patřili oni zemi a ne zem jim. Podobně to nacházíme i v bibli: prach jsi a v prach se obrátíš. Ve chvilce poslední, kdy se odchází na cestu, z které se nevrací, jak říkali Keltové, si uvědomíme, že je to pravda. Naše ego má totiž sklony zrovnoprávňovat vlastnictví s bytím. Mám, tedy jsem. A čím víc mám, tím víc jsem. A naše ego roste, když se může stále s něčím srovnávat. Chceme být v očích ostatních lepší a to neplatí jen ve vztahu k majetku. Chceme být uznávanější a je vlastně jedno v jakém směru. To, jak nás vidí ostatní, se mění na to, jak se vidíme sami. Je to takový blud, občas nazývaný kolektivní šílenství. Přitom uspokojení z vlastnictví či jiné představy čehokoli lepšího, než mají ostatní, je vždy povrchní a pomíjivé. Protože naše ego potřebuje stále další srovnání, chce víc a nikdy nemá dost. 

Někdy ego přesně ví, co chce a jde si rovnou za svým cílem. Vzpomeňme na Hitlera nebo na Stalina. Jejich ego je zavedlo až k vlastnímu pádu. Při tom však způsobili mnoho utrpení. Šílenství vzniklé z ega. Na tyto hrůzy často zapomínáme v současném blahobytu.

Ego může mít také protichůdné touhy. Každou chvíli chce něco jiného, nebo ani neví, co chce. Co ale jistě nechce, je to, co má právě v přítomném okamžiku. Takoví lidé nejsou nikdy spokojeni, nic jim není dost dobré, stále si stěžují. Výsledkem je nervozita, neklid, nuda, úzkost, nespokojenost. Přitom uspokojit základní potřeby lidstva není tak těžké. Na Zemi je všeho dost. Naše ego však nerovnoměrně rozděluje přírodní bohatství. Tato kolektivní chamtivost je zřejmá všude. V našem městě, ve světovém hospodářství, v nadnárodních korporacích, které jsou typickými egoistickými entitami. Slepě a bezohledně sledují jediný cíl – zisk. Příkladem je třeba skupina ČEZ, hospodaří s naším přírodním bohatstvím, představitelé a spojenci této společnosti bohatnou, a přesto chtějí stavět další elektrárny. Příroda včetně lidí jsou pro ně jen číslice v určité rozvaze. Nazývám toto naše šílenství bojem lidského ega s trpělivostí a láskou Země.

Snažím se zahnat myšlenky na moralistické poučování, to jsou s prominutím moje projevy ega. Eckhart Tolle ve své knize Nová země, nazývá tyto stavy naší mysli – myšlenkové formy – já, moje, víc než chci, potřebuji, musím mít a nestačí. Tyto formy nesouvisí s obsahem, ale strukturou ega. Obsah je zaměnitelný. Může to být dům, vegetariánství nebo umění jako ve filmu Miloše Formana Amadeus. Vše, co se týká toho, že chceme být víc než ostatní. Není to to, co děláme s láskou a že nás to baví, protože tím žijeme nezištně. Dokud u sebe nerozeznáme tyto myšlenkové formy, budeme jim věřit a slepě se jimi budeme řídit. Budeme stále hledat a nenacházet. Dokud tyto struktury ega neodstraníme, v žádném obsahu nenajdeme uspokojení. Vždy budeme hledat něco lepšího. 

Ovládání naší mysli pomocí ega není nový objev, nejspíš bylo u lidí od počátku. V křesťanství je tento kolektivní stav nazýván stavem prvního hříchu, přičemž slovo hřích bychom měli chápat v jeho doslovném překladu z řečtiny. Znamená ztratit cíl, jako když lukostřelec mine terč. Zhřešit tedy znamená minout význam lidského bytí. Čili žít nevědomě a slepě. Žít bezohledně a způsobovat tak utrpení ostatním a vlastně i sobě. Tento termín bez kulturních nánosů a překroucených vysvětlení můžeme nazvat vrozenou poruchou lidské povahy. Je to závislost, které se stále neumíme zbavit.

Možná se tomu říká probuzení, možná je to jen záblesk. Paprsek ranního slunce, který vás uvítá do nového dne. První jarní květ, tak dokonalý a nádherný, že se vám chce nad tou krásou plakat. V tu chvíli mi více a více dochází, že není nic krásnějšího, než žít tady a teď.
