---
title: Papež požehnal korunku pro sochu olešnické Panny Marie
cover-photo: http://i.zmotula.cz/xOgDbA5.jpg
authors: Andrea Šrámková
category: zpravodajství
tags: Olešnice Vatikán 7-2014
---

V Olešnici nechali vyrobit novou korunku pro sochu Panny Marie, minulou středu ji ve Vatikánu požehnal sám papež František. Na Mariině hlavě slavnostně spočine koncem roku po pobožnosti prvních devíti sobot jako poděkování a zároveň jako symbol duchovního snažení olešnické farnosti.

„Původní korunka byla ze sochy v kostele sv. Vavřince sňata asi před deseti lety, protože již byla ve velmi špatném stavu,“ prozradil olešnický farář Pavel Lazárek. „Nejprve zde byla touha farníků znovu ozdobit naši mariánskou sochu, následně se zrodil plán společných devíti mariánských sobot. V této fázi vstoupil do hry kardinál Dominik Duka a navrhl možnost korunovace v Římě,“ popsal události předcházející cestě k papeži Pavel Lazárek. K setkání s hlavou církve došlo v rámci generální audience českých biskupů a papež František požehnal připravené korunky pro olešnickou Pannu Marii a pro staroboleslavský kovový mariánský reliéf Palladium země české.

 „Do Říma jsme ji vezli s velkým napětím, dopředu nikdo neznal samotný průběh žehnání. O to větší bylo překvapení, když si nás Svatý otec nechal zavolat na závěr audience společně s kardinály a s velkou radostí požehnal naši korunku. Dlouho na ní držel ruku a přitom s námi přátelsky rozmlouval. Vnímal jsem tento okamžik jako jeho požehnání pro naše snažení o duchovní obnovu farnosti,“ pokračoval kněz, který v doprovodu olešnické mládeže korunku do Vatikánu přivezl.

Korunku vyrobil kovář Petr Cach, jejím základem se stal stočený kovový prut, který se postupně zužuje. Na hrotu je umístěn broušený červený trojboký kámen symbolizující Nejsvětější Trojici, na obruči korunky je dvanáct pozlacených hvězd, odkazujících na slova předední knihy Bible: „Žena oděná sluncem, s měsícem pod nohama a s korunou dvanácti hvězd kolem hlavy“ (Zj 12,1). Socha Panny Marie stojí na novodobém bočním oltáři z 20. století, jehož autorem podobně jako i všech dalších v kostele sv. Vavřince v Olešnici jsou bratři Kotrbové z Brna.