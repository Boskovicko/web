---
title: Boskovický režisér Michal Griga dokončuje film Rytíři zločinu dva
cover-photo: http://i.zmotula.cz/alDOdZz.jpg
authors: Tomáš Trumpeš
category: kultura
tags: Boskovice film 7-2014
---

Nový film dokončuje momentálně boskovický filmový režisér Michal Griga. Premiéra se chystá na začátek března. Film nese název [Rytíři zločinu dva](http://rytirizlocinu.cz), navazuje tedy na první boskovický film Michala Grigy z roku 2000. Režisér se tak rozhodl navázat na snímek, který je jeho fanoušky považován za kultovní dílo reflektující boskovická devadesátá léta.

„Rytíři zločinu dva jsou vlastně novou variací na prastaré Rytíře. Když jsem psal první verzi scénáře, věděl jsem, že chci zachovat stejnou dějovou kostru jako má jednička. Tedy životní křižovatka a, třebas nevyslovená, potřeba ji řešit – setkání stejně postižených brachů – vstup hybatele děje – nápad na řešení situace č. 1 – akce – dohra. Film se hodně proměnil, protože jsme scénář vymýšleli postupně a dlouho hledali konec, se kterým bychom byli spokojení,“ popsal režisér, který do hlavních rolí obsadil své stabilní herecké spolupracovníky Ondřeje Pokorného a Libora Ždánského. K těm se přidal ještě Tibor Valter, který hrál naposledy právě v původních Rytířích zločinu. „Dvě ze tří hlavních rolí hrají stejní herci, ty role se můžou zdát podobné těm kdysi hraným nebo na ně navazující. To nechám na divákově interpretaci. Řekněme, že to může být tak, že jedinec zastupuje větší celek, vzorek společnosti. Natáčení pro mě byla parádní jízdenka do časů minulých, něco jako prázdniny. Tvořili jsme společně. Myslím, že jsme si po letech dobře sedli a ta společná práce byla jako by naše odměna za spoustu ostatních filmů, které nevyšly, jak by si kluci představovali,“ uvedl Michal Griga.

Ve filmu budou rovněž animované sekvence, které vytvořila Bětka Tátošová, která studuje animaci v Plzni. Hudbu k filmu skládá Lukáš Koudelka, o zvuk se postaral Marek Nešpor. Technicky se na nahrávání podílí také Jan Horák. Vedle filmu vznikl rovněž fotodokument z natáčení, pořídila ho jako svoji školní práci Drahomíra Otoupalová, která studuje tvůrčí fotografii v Opavě. Vernisáž výstavy vniklých fotografií proběhne v den premiéry v Kafe za rohem.

Podle Michala Grigy štáb tentokrát před samotným natáčením hodně zkoušel a poctivě se připravoval, což přispělo ke zdárnému průběhu natáčení. „Každou dialogovou scénu jsme měli na papíře a pak jsme ji společně přebudovali, aby nám sedla. To nám při natáčení hodně urychlilo práci. Bez toho by nás teď premiéra nečekala. Taky jsem oslovil zázračného Tomáše Znamenáčka, který se k nám přidal jako zvukař. On má všechny vlastnosti, které nám jednotlivě nebo většinou chybí, jako je spolehlivost, důslednost a dochvilnost, takže mně osobně byl velkou oporou. Uvědomil jsem si, jaké to bylo dříve unavující, když jsem všechny filmy režijně i produkčně během natáčení táhl sám. Takhle jsem tu zodpovědnost mohl alespoň trochu rozložit,“ pochvaloval si práci na Rytířích zločinu dva Michal Griga.

Premiéra je naplánována na sobotu 1. března, spojena bude jako obvykle s větší kulturní akcí, která již kdysi při premiéře Grigova filmu Pravidlo číslo pět získala označení multimediální megašou Večernoje Bozako. Probíhat bude tentokrát částečně v Kafe za rohem, kde se budou celý den promítat starší Grigovy filmy, v 15 hodin zde proběhne vernisáž a koncert, v 19 pak dojde v kině Panorama na premiérovou projekci Rytířů zločinu dva.

A jak se Michal Griga rozhodl pro návrat k hrdinům a tématu svého oblíbeného snímku a co ho vlastně pudí točit filmy? „Spouštěč byl ten, že jsem se ocitl v létě 2012 na oslavě narozenin, kde jsem narazil na velkou hromadu starých známých z let devadesátých, kdy fungovaly Sklepy a všechno kolem. V průběhu večera se pouštěli staří Rytíři a u mě došlo k opětovnému uvědomění si toho, co tu v Boskovicích v té době bylo a že ten film je tak nezapomenutelný a oblíbený právě proto, že se do něj ta doba nějakým způsobem otiskla. Není to jen dokumentární hodnota nebo nostalgie, je tam prostě něco, co ten mizerně natočený film na vhs drží při životě. Tenkrát energie toho večera byla tak silná, že jsem spěchal domů a z jedné ruky napsal nový film. Neměl jsem pochybnosti, protože impuls k nové práci byl jasný a čitelný.

Člověka, muže obzvláště, vskutku něco pudí. Má roupy. Pořád se nějakým způsobem realizovat, hledat, tvořit. A já nic pořádného vlastně neumím. Holt na mě zbyly ty filmy. Takže čas od času jeden udělám a mám od těch roupů pokoj. Můžu se pak v klidu věnovat důležitějším věcem,“ odpověděl filmový režisér Michal Griga.