---
title: Poslanci chtějí být lidem k dispozici
cover-photo: http://i.zmotula.cz/cpWefV6.jpg
authors: Petra Bílá
category: zpravodajství
tags: Blansko Boskovice politika 9-2014
---

Poslanec Lubomír Toufar, který byl v posledních volbách zvolen za ČSSD do poslanecké sněmovny, má kde úřadovat. Svoji nově zrekonstruovanou poslaneckou kancelář v prvním patře budovy blanenského kina slavnostně otevřel poslední únorové úterý. V kanceláři chce být lidem k dispozici v nejvyšší možné míře. „Kancelář bude oficiálně fungovat každé pondělí. Mimo to budu lidem k dispozici i v době, kdy zrovna nebudu v Praze kvůli jednání poslanecké sněmovny. Individuálně si lidé můžou dohodnout termín schůzky s mojí asistentkou,“ prozradil Toufar. 

Od třetího března byla znovu uvedena do provozu i poslanecká kancelář v boskovické sokolovně. V ní se budou každé první pondělí v měsíci s lidmi setkávat další poslanci České strany sociálně demokratické. Kromě Lubomíra Toufara budou v kanceláři k dispozici i Jeroným Tejc nebo premiér Bohuslav Sobotka. „Kancelář v sokolovně fungovala už v minulých letech. Z devadesáti devíti procent byla vytížená,“ prozradil Sobotkův asistent Petr Malach.