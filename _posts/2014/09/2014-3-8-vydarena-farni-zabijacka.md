---
title: První farní zabíjačka se vydařila
cover-photo: http://i.zmotula.cz/SPokKEE.jpg
authors: Vladimír Ševčík
category: napsali nám
tags: Žďárná 9-2014
---

Farnost, která sdružuje obce Žďárná, Suchý, Valchov, Ludíkov a Velenov, se rozhodla uskutečnit svoji 1. Farní zabijačku. 
Na zahradě fary ve Žďárné bylo 22. února připraveno pět kotlů a parta nadšenců ze zmíněných obcí. Pod vedením řeznického mistra pana Nečase se všichni pustili do práce.

Ono zpracovat čtyři vepře není jenom tak. Ruku k dílu přiložil rovněž oblíbený farář Pavel Koutník. A práce mu šla od ruky. Dnes je zabíjačka také společenskou událostí. Místem setkání různých lidí, kteří spolu hovoří, pracují. Nesměla tedy chybět štamprlička slivovice ani písnička. Šikovné ženy napekly vynikající koláče. Jinak už se vše točilo kolem zabijačkových dobrot. Připravit tlačenku, nabíjet jitrnice, míchat kroupy, slévat polévku a neubývající halda nádobí. Považte, že jen prejt do jitrnic se musel míchat v koupelně ve vaně. Polévka se dělala bílá i černá. Pak ještě všechno navážit a připravit k prodeji. Přestože prodej byl ohlášen na 15. hodinu, lidé chodili už o hodinu dříve. Zájem byl obrovský. Vše bylo vyprodáno během chvíle. Dokonce i ještě teplá tlačenka, která nestačila ani ztuhnout. Nakonec se muselo ještě vše poklidit. To už ale klepal večer na dveře. Sice znaveni ale s pocitem, že se vše zvládlo a jde se domů. Zabíjačka se tedy vydařila a dá se předpokládat, že pro velký zájem nějaký ten kotel na farní zahradě přibude.