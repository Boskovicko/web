---
title: Ve skleníku vystoupí Korngold Quartet
authors: Tomáš Trumpeš
category: kultura
tags: Boskovice koncerty 9-2014
---

Další z koncertů cyklu Kruhu přátel hudby připravila na středu 12. března boskovická Kulturní zařízení. V zámeckém skleníku vystoupí od 19 hodin Korngold Quartet.

„Korngold Quartet patří mezi přední česká kvarteta nastupující mladé generace. Největším úspěchem souboru je vítězství na Mezinárodní soutěži Leoše Janáčka 2010, kde kvarteto získalo také cenu za nejlepší provedení díla Leoše Janáčka a vítězství na soutěži nadace Bohuslava Martinů 2010, kde byla kvartetu udělena i cena za nejlepší interpretaci díla Bohuslava Martinů. Kvarteto má na svém kontě řadu dalších ocenění – mezi nimi například zvláštní cenu Josefa Koďouska ze soutěže pořádané v rámci ACT Musical Festival London 2006, 2. cenu z mezinárodní soutěže Premio Citta’di Padova 2009, Promotion award z Internationale Sommerakademie 2010,“ uvedl za pořadatele Ivo Legner.

Kvarteto vystoupilo na řadě festivalů u nás i v zahraničí – Mozartovy cesty, Janáčkovy Hukvaldy, Europäische Wochen Passau a jiné. Na pozvání EMCY (European Union of Music Competitions for Youth) podnikl soubor také turné Stars of tomorrow po Německu a Rakousku. Nahrával pro Český a Bavorský rozhlas.