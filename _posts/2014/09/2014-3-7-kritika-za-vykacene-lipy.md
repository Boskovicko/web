---
title: Radnice čelí kritice za skácení aleje lip lemující cestu k zámku
cover-photo: http://i.zmotula.cz/056erHm.jpg
authors: Petra Bílá
category: zpravodajství
tags: Lysice zeleň 9-2014
---

V Lysicích nechali pokácet alej starých lip u zámku. Stromy ohrožovaly bezpečnost kolemjdoucích. Někteří obyvatelé Lysic si myslí, že rozhodnutí kácet bylo příliš radikální. Starosta Lysic Luděk Baláč je ale přesvědčen o tom, že postupovali správně a nechápe, proč někteří lidé posudek znalce zpochybňují. Dva stromy v aleji loni spadly, starosta byl přímo u toho, když šel jeden z nich k zemi. „Museli jsme se rozhodnout rychle, chodí tudy spousta lidí. Myslím si, že kolem vykácené aleje lidé uměle vyvolávají hysterii a obávám se toho, že nikdo z těch, kteří náš postup kritizují, by nedokázal stav stromů odborně posoudit,“ zhodnotil Baláč.

Stromy stály v blízkosti lysického zámku, ale nikoli na jeho pozemku. K zámku však neodmyslitelně patřily. „Neměla jsem právo do rozhodování nijak zasahovat. Obec začala kácet, aniž by nám to sdělila. Stromy nebyly nijak zákonem chráněné, ani nebyly zahrnuty v ochranném pásmu kolem národní kulturní památky. Když jsem zjistila, že ne všechny stromy byly v tak špatném stavu, že musely být pokáceny a že nedošlo k tomu, že by znalecký posudek zohlednil, že ve stromech žijí brouci a další živočichové, tak s tím nemohu jako obyvatelka Lysic souhlasit,“ vyjádřila svůj názor Martina Medková Rudolfová, kastelánka zámku. Ta si myslí, že obec zvolila nejjednodušší řešení, které je ale nevratné a definitivní.

### Pád stromů byl jen otázkou času 

Vedení městečka ke kácení listnáčů přistoupilo na základě posudku znalce Hynka Šmerdy, který se zabývá znaleckými posudky v oboru ochrana přírody a posudky bezpečnosti stromů. „Jednalo se o stromy fyziologicky zralé a stárnoucí, které provázejí symptomy chřadnutí. Tento stav vznikl dlouhodobým působením nepříznivých činitelů, včetně nedostatku srážek ve vegetačních obdobích a snížení hladiny podzemní vody. K narušení a poškození kořenového systému a tím k vytvoření podmínek pro infekční onemocnění pak došlo i vlivem silného nárazového větru, který je v posledních letech velmi častým jevem. Ze dvanácti posuzovaných stromů jich bylo sedm přímo v havarijním stavu, tři byly označeny jako nebezpečné a pouze u dvou bylo zjištěno výrazné narušení provozní bezpečnosti, které by bylo možné asanovat navrženým typem opatření. Nejzávažnějšími defekty byly hniloby a dutiny kmenů, především v důsledku narušení kořenového systému, které výrazným způsobem snižovaly jejich statickou stabilitu. Dále šlo o stromy, kde byly měřením zjištěny nedostatečné parametry odolnosti stromů proti zlomu a krutu při větru o síle vichřice. Tuto skutečnost považuji při posuzování provozní bezpečnosti za rozhodující,“ popsal Hynek Šmerda. Ten připustil, že si je vědom toho, že zjištěné defekty ve stromech mohly poskytovat možnosti rozvoje řadě dalších organismů a hnízdiště ptactvu. „V případě zjištění neúnosně vysokého rizika ohrožení provozní bezpečnosti nebo předpokladu vysoce pravděpodobného dalšího zhoršení stavu stromů je ale bezpečnější jejich likvidace a nahrazení novými vhodnými parkovými dřevinami, ačkoli tímto zásahem může dojít k dočasnému poklesu pozitivních ekologických funkcí lokality,“ upřesnil Šmerda.

Znalec doporučil vykácení všech stromů naráz, i když u dvou stromů bylo možné ještě po nějakou dobu zajistit jejich bezpečnost vhodně provedenými opakovanými obvodovými ořezy korun, zkrácením větví nebo silným zdravotním a bezpečnostním průřezem. „Z hlediska estetického a urbanistického se ale doporučuje řešit stromořadí jako celek,“ vysvětlil Šmerda.

Ke kácení stromů se vyjadřovali jak zastupitelé, tak radní Lysic. Přesto si někteří myslí, že veřejnost nebyla o kácení dostatečně informována. „Nevím, jak staré stromy byly, ale docela dost to tu oholili. Protože jsem byl na alej před zámkem zvyklý, připadá mi to tu prázdné,“ posteskl si muž z Lysic, který cestou kolem zámku vodí do školky svoji dceru.

Lidé nespokojení s postupem radnice se dokonce obrátili na Českou inspekci životního prostředí, která nyní celou věc řeší. „V Lysicích proběhlo jedno šetření. Ještě tam bude další a výslech svědků, abychom našli hlavního viníka a mohlo se zahájit správní řízení,“ sdělil vedoucí oddělení ochrany přírody a krajiny Vítězslav Polách. Podle něj na základě dosavadních zjištění došlo v Lysicích k porušení zákona. „Obešli zákon tím, že neměli rozhodnutí o povolení ke kácení. Káceli z bezpečnostního hlediska. Na základě toho se může kácet jeden dva stromy, ale nelze dle našeho názoru skácet celou alej. I když tam byl odborný posudek, dle našeho názoru bylo kácení účelové. Z pohledu zákona to bylo nešťastné rozhodnutí. Posudek je asi tři měsíce starý, kdyby ale kácení bylo z bezpečnostního hlediska, tak by se stromy musely skácet okamžitě a ne čekat další měsíce a řešit to jen oznámením, že se bude kácet,“ vysvětlil Polách.