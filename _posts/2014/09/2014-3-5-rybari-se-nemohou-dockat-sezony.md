---
title: Rybáři se již nemohou dočkat nové sezony
cover-photo: http://i.zmotula.cz/MUiGqSn.jpg
authors: Vladimír Zahálka
category: napsali nám
tags: Olešnice rybaření 9-2014
---

Na konci února se sešli rybáři ze spolku místní organizace Olešnice tradičně na členské schůzi. Více než 80 rybářů si vzájemně vyměňovalo své zkušenosti z rybolovu. Na schůzi se od svých zástupců, které si zvolili do výboru, mimo jiné dozvěděli, nové zákonitosti Petrova cechu pro nadcházející sezonu. Dozvěděli se, že v jejich pstruhových vodách bylo vysazeno 4168 pstruhů a 50 kaprů. Na vodách mimopstruhových bylo vysazeno 800 kaprů, 80 amurů a 350 línů.

Na pstruhových vodách bylo při 407 docházkách uloveno 603 ryb o celkové váze 265 kg.

Pro rok 2013 byl vyhlášen jako nejúspěšnější rybář MO Olešnice František Báča, který ulovil kapra 91 cm a amura 87 cm. Největšího candáta s 85 cm a 6,6 kg ulovil Tomáš Fojt.

V roce 2013 bylo celkem členy MO Olešnice na Moravě  na vodách mimopstruhových uloveno 1081 ks ryb o celkové váze 2058 kg.

Letos chtějí rybáři přelovit Nyklovický a Tresenský potok a vysadit novou násadu do těchto revírů. V červnu by rádi uskutečnili rybářské závody pro mládež a 6. září na rybníku Jerich budou rybářské závody pro všechny. V červenci se budou podílet na místních Pivních slavnostech a začátkem září by rádi vylovili svůj chovný rybník a obsádku použili k dorybnění rybníků, které obhospodařují.

Ve velmi přátelské atmosféře poděkovali všem funkcionářům zvláště předsedovi Prášilovi a hospodáři Cvečkovi za jejich dlouholetou a poctivou práci.

Nakonec se všichni shodli, že netrpělivě čekají na jaro, aby se mohli již podívat na nezamrzlou vodu, a samozřejmě na nové rybářské zážitky, které si všichni lidé Petrova cechu jistě na rybách užijí.