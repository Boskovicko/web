---
title: Odpad z Letovic vyvážíme do celého světa
authors: Pavel Horáček
category: napsali nám
tags: Letovice odpad 9-2014
---

Třídy P1A a EV4, které vyhrály soutěž Třiďte s námi za 1. pololetí školního roku v rámci projektu Ekoškola, navštívily spolu s Ekotýmem sběrný dvůr REMAT Letovice.

Od této exkurze jsme měli různá očekávání. Převládal však názor, že v Letovicích nás už nic překvapit nemůže. Firma, která sídlí na Pražské ulici, kolem níž každý den projíždíme, pro nás však byla obrovským překvapením. Informace, které jsme se zde dozvěděli, byly opravdu zajímavé.

Každý z nás produkuje odpad, ročně několik tun. A taky za něj platíme. V Letovicích se za svoz komunálního odpadu platí 550 Kč na osobu. „Kdyby se však více třídilo, mohli bychom platit mnohem méně,” připomíná ředitel společnosti Josef Procházka. Dalším pojmem, který se do hospodaření s odpadem dostává, je slůvko globalizace. V dnešní době vozíme odpad do celého světa. „Jeden druh papíru vozíme do Maďarska, kartony do Polska a igelity do Číny. Tento způsob bohužel není ekologický, ovšem v dnešním globalizovaném světě, kdy ceny určují nadnárodní společnosti, se nevyplatí odpad zpracovávat v naší republice,“ dodal Josef Procházka.

Dále jsme byli informování o výrobě ekobriket a pelet z dřevěných odřezků, které se používají jako ekologické vytápění nebo podestýlka pro hlodavce.

Závěrem mohu za všechny zúčastněné říci, že tato exkurze pro nás byla velmi obohacující. Mnohem lepší je vidět realitu na vlastní oči, než se o ní zkresleně dovídat z internetu či televize. Děkujeme firmě a Josefu Procházkovi za možnost poznat toto místo. 