---
title: Vladimír Kiseljov představí v Galerii Otakara Kubína barvy hudebních tónů
authors: Tomáš Trumpeš
category: kultura
tags: Boskovice výstavy 9-2014
---

Výstava maleb boskovického rodáka Vladimíra Kiseljova nazvaná Barvy Hudebních Symbolů bude slavnostně zahájena v Galerii Otakara Kubína v sobotu 15. března ve 14 hodin.

Úvodní slovo pronese na vernisáži Jan Bařinka, součástí zahájení bude hudebně-malířská performance autora na klasickou hudbu a komentovaná prohlídka výstavy s autorovým výkladem symboliky děl.

Vladimír Kiseljov se narodil v roce 1984. Je to český interdisciplinární tvůrce v oborech malby a nástěnné malby, performance, scénograf, režisér, autor duchovních výkladů a koncepcí oper – především Richarda Wagnera, Nikolaje Rimského-Korsakova a Leoše Janáčka a dalších. Inscenoval kompletní Slavnostní zasvěcovací mystérium Richarda Wagnera Parsifal jako pohybové divadlo na nahrávku s videoprojekcemi v brněnské Redutě v roce 2008. „Jeho díla vznikají v úzkém propojení hudby, barvy a pohybu Ducha v prostoru. Zachycuje svým dílem proud energie, který pramení z jeho osobního pochopení a prožití hudby a různých mytologií, pohádek a symboliky. Snaží se svým dílem pozitivně působit na společnost a vnášet energické duchovní impulzy do všedního života svého okolí. Proto realizuje často díla ve veřejném prostoru, ať už jako nástěnnou malbu, performance nebo výstavu maleb,“ představili autora pořadatelé.