---
title: Naboso si zahraje v Činoherním klubu
cover-photo: http://i.zmotula.cz/nXy41OX.jpg
authors: Tomáš Trumpeš
category: kultura
tags: Boskovice divadlo 9-2014
---

Boskovické amatérské divadlo Naboso se představí v neděli 9. března pražskému publiku. Na pozvání Činoherního klubu zahraje na této slavné scéně od 19.30 své dvě asi nejúspěšnější inscenace: recitační představení Magorův sbor a hru současného českého spisovatele Jáchyma Topola Uvařeno.

Magorův sbor měl premiéru už v roce 2005 a od té doby se dočkal několika desítek uvedení, jednoho z nich se v Boskovicích zúčastnil i autor textů, básník Ivan Martin Jirous řečený Magor. Záznam představení vyšel také na CD. S inscenací Topolovy hry Uvařeno dosáhlo divadlo Naboso doposud největšího úspěchu, když zvítězilo v celostátním kole přehlídky amatérského činoherního divadla ve Volyni a poté hru celkem čtyřikrát uvedlo na Jiráskově Hronově.