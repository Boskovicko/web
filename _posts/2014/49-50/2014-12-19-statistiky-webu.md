---
title: Statistiky nám prozradily, jaké články vás nejvíce zajímaly na webu
authors: Tomáš Trumpeš
category: publicistika
tags: 
- 49-50-2014
- 25 let Boskovicka
---
Takřka přesně před rokem spustily regionální noviny Boskovicko nové webové stránky. Modernější, úspornější web z dílny Tomáše Znamenáčka přilákal vaši čtenářskou pozornost a zájem internetových čtenářů o naši práci zejména ve druhé polovině roku poměrně strmě rostl. 

Přechod na internet přináší novinářům nejen řadu nových úkolů, se kterými se v dnešní době zkrátka musí začít vyrovnávat, ale poskytuje nám také zcela konkrétní a přesné údaje o chování čtenářů. Tedy to, co jsme u tištěných novin nikdy přesně nevěděli. Existovala sice řada průzkumů, podněcovaných především inzerenty, kteří chtěli mít svou reklamu umístěnou u těch článků, které čtenáře nejvíc zajímají, ale v praxi se pak obvykle ukázalo, že ve skutečnosti se čtenáři chovají jinak, než jak uvádějí v průzkumech.

Díky napojení na systém Google Analytics máme nyní k dispozici zcela unikátní data, jež nám mimo jiné prozrazují, co vás na naší práci za uplynulý rok skutečně nejvíc zajímalo. Byť si samozřejmě uvědomujeme, že čtenáři webu nemusí mít stejné zájmy a priority jako čtenáři tištěných novin.

„Google Analytics nabízí tři základní zajímavé metriky: users – uživatelé, sessions – návštěvy a pageviews – zobrazené stránky. Zatímco poslední zmíněná metrika je jasná a na výsledný údaj je slušný spoleh, první dvě zasluhují podrobnější zmínku. Samotný pojem uživatel je trochu na vodě, protože Google samozřejmě nemá všechny návštěvníky webu očipované, takže je nemůže sledovat dostatečně přesně; údaj je zkreslený například střídáním prohlížečů a počítačů. Návštěva je zhruba to, co byste čekali, tedy zobrazení několika stránek jedním uživatelem v rámci nějakého časového okna. Jeden uživatel tedy může mít několik návštěv denně a v rámci každé návštěvy se započítá aspoň jedno zobrazení stránky,“ vysvětlil Tomáš Znamenáček.

Pro naše vyhodnocení zájmu o články budeme vycházet právě z nejspolehlivější statistiky zobrazených stránek. Vrchol návštěvnosti nastal na webu v měsíci říjnu, o což se samozřejmě postarala hlavní událost letošního roku: komunální volby. Zájem o politické předvolební články stoupal ovšem postupně už od jara a ne nadarmo se v první desítce nejčtenějších článků objevuje řada politických témat. 

S celkově největším ohlasem se setkala zpráva o ustavení nové koalice v Boskovicích: Koalice v Boskovicích uzavřena. Na druhém místě čtenáře zajímal rovněž politický článek Marka Osoucha Komunální volby rozeštvaly hnutí ANO v Boskovicích. Jak důležité je dávat prostor také těm z vás, kteří cítí potřebu využít našich novin pro zveřejnění vlastního sdělení, potvrzuje celkové třetí místo článku Ludmily Keršnerové Otevřený dopis pro ředitelku ZUŠ. 

Dále vás nejvíc zaujal rozhovor Žanety Ondrouškové s pracovnicí protidrogové prevence Drogová scéna na Blanensku je uzavřená, následují články V Boskovicích usilují o otevření waldorfské školky, Boskovické strany se začínají připravovat na komunální volby, další text z rubriky Napsali nám Ve Vranově vyhrál Krátký, poté Nové zastupitelstvo Boskovic, Ve Skalici žila princezna z Krakatitu a rozhovor s Martinem Krajíčkem.

Kdybychom pokračovali dál, zjistili bychom, že vedle předvolebních témat byl velký zájem také o články související s problematikou výstavby boskovické sportovní haly, zásah policie na boskovické radnici, problematika školství a značné oblibě se těší také rozhovory, ankety a publicistické články. 

Mezi komentáři vás nejvíce zaujaly sloupky Tomáše Trumpeše Agrosymboly nevědění a Jak nediskutovat s odborníky a sloupek Marka Osoucha Vyšší moc. Rádi čtete ekologicky zaměřené texty Martiny Lukešové, nejvíce vás upoutal ten o tom Jak chránit oblíbený strom, a všeobecně jste si rádi četli o úspěších lidí z regionu, ať už to byli žáci ZUŠ, tanečníci Body Rockers či divadelníci. Zájem o regionální a historická témata pak potvrzuje třeba text historika Petra Vítámváse o událostech Listopadu 89 zde v regionu. Ten společně s několika dalšími také tak trochu vyvrací teorii o tom, že na webu čtenáři mají zájem pouze o rychlé, krátké zprávy a nikoliv o delší a náročnější texty.

Podle Tomáše Znamenáčka jsou zajímavá také klíčová slova, která na náš web přiváděla uživatele z vyhledávačů. Takhle vypadá první desítka: kunštátský jarmark program 2014, volby Boskovice, Boskovice, rozdělení grantů, hazard Letovice, panský dvůr Boskovice, rekonstrukce židovské školy, grantový systém, přestavba, Hrůzová. „Pokud jde o fyzické zařízení, 85 procent návštěv jde ze stolních počítačů, zbytek tvoří telefony a tablety. Návštěvnost během roku rostla, ale bylo by zajímavé zjistit, nakolik za to může jednoduše vyšší pokrytí vyhledávači, a nakolik jde o nárůst pravidelných čtenářů. Podle grafu zobrazujícího podíl nových návštěv to vypadá, že podíl nových návštěv klesal, a tedy skutečně rostl počet pravidelných čtenářů,“ uzavřel Tomáš Znamenáček.

Pokud bychom se chtěli pomocí nejčtenějších článků ohlédnout za uplynulým rokem, zjistili bychom, že v lednu vás nejvíce zajímala Waldorfská školka, v únoru nový film Michala Grigy Rytíři zločinu, v březnu drogová scéna na Blanensku, v dubnu uhlí pod stavbou boskovické sportovní haly, v květnu jednání zastupitelstva o sportovní hale, v červnu rozhovor s budoucí ředitelkou gymnázia, v červenci dění na boskovické ZUŠ, v srpnu vítězství siláka Krátkého ve Vranově, v září příprava boskovických stran na volby, v říjnu ustavení koalice, v listopadu nové vedení Boskovic a v prosinci zatím prezidentská návštěva.

Velmi nás potěšil také zájem o náš specificky webový projekt, totiž o sérii předvolebních rozhovorů s lídry kandidátek v boskovických komunálních volbách. Rozhovory zaznamenaly celkem více než 5 tisíc spuštění, přičemž podle statistik i diváckých ohlasů podstatná část z vás rozhovory sledovala vskutku poctivě. 


