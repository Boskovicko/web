---
title: Regionální noviny Boskovicko končí
cover-photo: http://i.imgur.com/kgBkMbX.jpg
authors: Jitka Melkusová
category: publicistika
tags: 
- 49-50-2014
- 25 let Boskovicka
---
Milí naši čtenáři, tohoto oslovení jsem užívala předešlých více než dvacet let při slavnostních chvílích, kdy jsem vám přála k novému roku, výročím, kdy jsem vám sdělovala nějakou změnu v životě našich novin a podobně. Nějak mě ale nikdy nenapadlo, že vás takto budu oslovovat při příležitosti jakési konečné. Ano, je to tak, noviny Boskovicko končí.

Kdysi jsem říkávala, že nás může porazit, zastavit, jen kapitál. Nestalo se tak. Stalo se ale to, na co většina lidí v běhu života zapomíná. Pomaličku, polehoučku narůstala únava, touha a potřeba si oddechnout, v našem případě zbavit se té věčně se opakující týdenní periody. Té zátěže, kterou naprosto každý, samozřejmě v jiné podobě, nese na svých zádech a tuší s narůstajícím věkem, že by se měl pokusit se jí zbavit. A protože se nenašel nikdo, kdo by byl schopen tu zátěž převzít v plné míře (a jít poté svou cestou), nezbylo, než vyřknout to konečné slovo: KONČÍME. 

Regionální noviny Boskovicko už neuvidíte na pultech stánků, obchodů, nebudete je dostávat do svých schránek. Končí i webové stránky Boskovicko.cz, které kromě toho, že obsahovaly přehledný archiv všech článků (a fotografií) od roku 2004, dávaly plné informace o aktuálním kulturním dění. A které kolegové novináři tak často a rádi používali jako zdroj referující nejen o aktuálních událostech, ale především jako zdroj archivních informací.

Archiv samozřejmě zůstane, jen nebude dostupný. V tomto smyslu bude třeba oslovit mě či mého životního partnera Ilju přímo. Máme v archivu fotografie vašich blízkých, ale i událostí, z nichž jste nám fotografie posílali, či jsme se jich sami zúčastnili. Elektronicky někdy od roku 2004, do té doby fyzicky. Stejně tak máme vyvázané všechny noviny, které kdy vyšly – a řeknu vám, je to pořádný balík. Kdykoliv v budoucnu se na nás můžete obrátit tak, jak jste bývali zvyklí, jen je potřeba si schůzku domluvit.

Neloučíme se jen s vámi, čtenáři, pro něž jsme vlastně všechnu práci dělali. Ukončujeme spolupráci i s obchodními partnery – inzerenty, tiskárnou či vydavatelem TV Pohoda. (Pokud ji chcete i nadále odebírat, můžete si ji objednat na základě objednacího lístku, který je součástí těchto novin.) Loučíme se ale i se zaměstnanci, externími a dalšími spolupracovníky. Napsala jsem všem bývalým redaktorům a takto jim chci i veřejně na závěr této etapy poděkovat za spolupráci a za to, že jsem se, tak jako oni ode mě, mohla i já od nich ledacos naučit.
Tento akt kromě samotného zakončování generuje i akt vzpomínání.

Nedávno jsme si s šéfredaktorkou Blanenského Deníku Leonou Paroulkovou sdělily, že je pouze několik obcí, které jsme nikdy nenavštívily. A samozřejmě míst. Myslím, že je jen málo lidí, kteří se mohou pochlubit takovým skóre. A právě to byl náš úkol - znát ten svůj region a především - žít jím. Cítit ten tep života v něm, jak se přelévá pod tlakem událostí a pokoušet se chápat ho až na morek jeho kostí. Ani ne tak znát všechno, to snad ani nejde, jako spíš vnímat a cítit souvislosti. S nutnou úctou a pokorou. Překvapilo mě například, jak dlouho vydrží vnímání historické teritoriální hranice – panství, jak je skutečně odděleno salmovské Blansko od mensdorffských Boskovic. A jak západ Boskovicka se cítí zase jinak a duchovně náležející jinam.

Naší ambicí vždy bylo dávat lidi dohromady tím, že je o sobě navzájem budeme informovat. Takzvaně hecovat. Že budeme znát ty, kteří drží ten pomyslný prst na tepu toho prostoru, v němž žijeme, hovořit s nimi, pokoušet se chápat jejich starosti a úspěchy, přičemž si samozřejmě budeme pečlivě chránit své přesvědčení, názory, hodnocení záležitostí, které nám dovolí udržovat si povinný novinářský odstup. A právě jen s hlubokou znalostí regionu jsme si někdy, ve vypjatých chvílích pobouření na vsi, mohli dovolit sdělit svůj postoj, názor. U vědomí toho, že nás lidé znají a věří nám. 

Měla kdysi krátce po revoluci média ambici, aby „krajánci“ znali svůj přidělený prostor, dovedli se v něm rychle orientovat, vyhodnotit situaci. Byli nám zdatnými spoluhráči kolegové z televize, deníků, ale záviděli nám zcela logicky naše znalosti, propojení, orientaci. Přesto to byla doba, kdy jsme společně dokázali jaksi víc... Dnes je vše jinak. Když celostátní média vstupují do regionů, tak za kauzami, v horším případě se poptají v okresních městech a názor lidu je hotov. Z mého pohledu se média od lidí, jimž mají sloužit, vzdalují. Ano, vzdalujeme se od sebe díky technice, která nás prvotně měla propojovat.

Jak to má novinář ve výslužbě? Stejně jako ten v akci – vnímá, vyhodnocuje, chce být u dění, jen ho naštěstí nehoní čas ruku v ruce s šéfredaktorem. A tak je více než pravděpodobné, že se sice budeme nadále potkávat, ale už bude zbytečné mi klást otázky typu – děláš reportáž?
Ještě něco vám potřebuju říct. Mívala jsem při své práci zvyk, když jsem oslovovala významné osobnosti, představit se, i když jsme se znali. Byla jsem si totiž vždy vědoma toho, že tito lidé potkávají ve své profesi tolik lidí, že nejsou schopni si všechny udržet v paměti. A tak vás prosím, i když se třeba známe nebo máte pocit, že se známe, neboť jste se na mě koukali dvě hodiny, jak někde na kraji mačkám fotoaparát a snažím se najít vhodný záběr, připomeňte se mi. Budu už mít víc času si s vámi popovídat… 

Jistě se budete zajímat, co dál? No, jsme, já i manžel, důchodci. Já se mimo jiné hodlám nadále zabývat záležitostmi, které mohou za určitých okolností zapadat do sféry léčitelství - masážemi shiatsu, kraniosakrální terapií a navazujícími technikami, dále reiki, cvičením taiči, či-kung, císařů a SM systém. Prostě rovnám sobě a naučím i jiné rovnat záda či rozproudit energii. No a psát zatím taky ještě umím. 

Končí noviny Boskovicko, ale nekončí vydavatelství, v němž jsme se za ty roky naučili chodit. Pro kohokoliv - firmu, obec, jedince, uděláme knihu, brožuru, zpravodaj, zajistíme její redigování, předtiskovou přípravu, tisk. Korektury a úpravy textů jsou naše parketa, stejně jako grafické zpracování publikací. 

Zcela jistě jsem ve svém obsáhlém vydavatelském editorialu neřekla všechno, co bych chtěla a měla a úplně jistě vím, že mě to bude mrzet. Ale život už je takový – teď jsme myšlenkou někde a za dva dny budeme jinde. Tak mi to, prosím, odpusťte. 

Úplně jistě ale vím, že vám chci poděkovat. Za to, že jste naše noviny četli a kupovali je, protože to bylo pro nás měřítkem toho, že je děláme jakž takž dobře. Na rozdíl od těch, které se vám podbízejí zdarma ve schránkách na dopisy. A chci vám popřát, abyste si i do budoucna zachovali zdravý rozum a cit na vyhodnocování informací, které se na vás hrnou ze všech stran a abyste se tedy vydali správným směrem a nenechali se blbnout pokroucenou mediální masáží. Neboť toto nebezpečí v této době hrozí. (Ostatně něco v tom smyslu řekl při nedávné návštěvě i prezident.)

A taky vám přeju, abyste objevili ve své duši radost, abyste si vzpomněli, že si umíte i hrát. Abyste dokázali odolat masáži filozofie peněz a nezbytnosti jejich hromadění a utrácení. 

Přeju vám lásku, klid a mír v duši!

Vaše Jitka Melkusová, 602 189 735,
jitka.melkusova@boskovicko.cz



