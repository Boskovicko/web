---
title: Díky za pozornost
authors: Tomáš Trumpeš
category: publicistika
tags: 
- 49-50-2014
- 25 let Boskovicka
- konec novin
---
Je možná příznačné, že ve chvíli, kdy slavíme čtvrtstoletí demokracie, dochází k proměnám, které nás mohou upozornit na to, že samovolně a bez našeho přičinění nemusí fungovat vše, co jsme si už zvykli pokládat za samozřejmé. Jednou z těchto změn je i zánik novin, které vzešly ze sametového revolučního étosu a do jejichž historicky posledního čísla píšu tato slova.

Při vzpomínání na události Listopadu 89 mi letos obzvlášť silně vyvstalo, jak důležitou součástí revoluční nálady bylo volání po existenci svobodných a nezávislých médií. Snaha o zaručení demokratického fungování tisku patřila k prvním potřebám rodící se demokratické společnosti, tyto požadavky se staly součástí provolání Občanského fóra i zde na regionální úrovni.

Dnes žijeme v době, kdy média na celém světě řeší mnoho otázek ohledně svého dalšího fungování. A také zanikají. Potřeba kvalitní, nezávislé a odvážné žurnalistiky tady ale zůstává, ta není nezbytná jen v letech revolučních. S regionálními novinami Boskovicko končí platforma, ve které jsme o takovou žurnalistiku usilovali. Nechtěli jsme ani v našich malých podmínkách rezignovat na snahu přinášet něco víc než jen suchopárné tlumočení nejrůznějších událostí. „Zpravodajství není těsnopis. Je to nejlepší dosažitelná verze pravdy,“ napsal jeden z nejslavnějších novinářů Carl Bernstein, známý díky aféře Watergate. Objektivita je často iluzí, svět je na to příliš komplikovaný.
Osobně jsem velmi vděčný, že jsem měl příležitost působit v novinách, které nesly étos demokratických změn, usilovaly o kvalitní žurnalistiku a v neposlední řadě si až do poslední chvíle zachovávaly důvěru vás čtenářů. K zajištění jejich další existence to bohužel nestačilo, i na to je tento svět až příliš složitý.

Těším se, že se třeba zase setkáme někde, kde půjde o víc než jen o těsnopis, kde se bude usilovat o hledání pravdy, jakkoliv je výsledek tohoto snažení vždy jen částečný. Naše poznání není nikdy úplné, stejně jako pravé lásky není nikdy dost, jak říká lysický páter Červenka v posledním rozhovoru, který jsem pro regionální noviny Boskovicko zpracovával. Také svoboda a demokracie jsou mety, ke kterým směřujeme a pro které se musíme snažit pracovat. Abychom k nim dorůstali, abychom si je udrželi. A jak takovou snahu rozpoznat v žurnalistice? Snad napoví George Orwell: „Žurnalistika znamená otištění toho, co si někdo jiný nepřeje vidět otištěné. Všechno ostatní je public relations.“

Jako na všechno, je i na média snadné nadávat. Lepší je ale hledat, podporovat a vytvářet taková média, která usilují o kvalitu. Nejsou samozřejmá, stejně jako není samozřejmá naše demokracie. A právě proto jsou potřeba.
Děkuji vám za pozornost, za přízeň a za důvěru.

Tomáš Trumpeš



