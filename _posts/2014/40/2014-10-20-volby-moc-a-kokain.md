---
title: Volby, moc a kokain
authors: Petr Meluzín
category: publicistika
tags:
- komunální volby
- 40-2014 
---

Tak máme za sebou další volby, zásadní a pro nás řadové občany vlastně také jediný akt zastupitelské demokracie. Při pohledu na volební statistiky bije do očí nízká účast, s bídou 45 procent voličů, naštěstí i tak jsou volby platné. Platné by koneckonců s takovým výsledkem bylo i referendum, u něhož je hranice 35 procent. Nicméně volby do zastupitelstva jsou platné, i pokud volí jediný občan. Ale díky bohu alespoň za takový systém. Oproti jednotné kandidátce Národní fronty (mládež nechť se optá rodičů, co to bylo) jsme v Boskovicích mohli vybírat hned z osmi stran a hnutí a navíc zakřížkovat kohokoliv ze všech kandidátek. Volba pak trochu připomínala vyplňování tiketu sportky, kromě křížkování je to taky sázka s nejistou výhrou.

Nechci hodnotit uplynulé volební období, o kladné hodnocení se radnice postarala sama. Když jsem ale dumal nad volebním lístkem, vzpomněl jsem si na psychiatra Františka Koukolíka. Tedy ne, že bych politiky považoval za šílence, často mají všechno spíš dobře spočítané. Koukolík ale tvrdí, že moc, a ta politická především, funguje stejně jako kokain. Probouzí v člověku netušenou energii, zvyšuje výkonnost (údajně i sexuální), jenže současně se vytváří závislost stejně silná jako u tvrdých drog. Nikdo proti ní není imunní. Jen inkubační doba je individuální a pohybuje se od jednoho do osmi roků. Politik závislý na moci udělá cokoliv, aby dostal svou dávku, která se navíc musí stále zvyšovat. Občané, kteří ho zvolili, se pro něj stanou nižším živočišným druhem, jehož zájmy hájí nanejvýš ve svých předvolebních projevech. Jediná možná léčba je dlouhodobá abstinence.

Netvrdím, že by současní představitelé města byli už na moci závislí, i když problematická komunikace s občany, která jim byla vyčítána, může být prvním příznakem. Pokud však má pan Koukolík pravdu, měli by politici v městské radě a především na postech starosty a místostarostů sedět nejvýš dvě volební období. Většina dnešních představitelů města je tedy závislostí na moci navýsost ohrožena. Nezávisle na hodnocení minulého volebního období jsem proto volil stranu a lidi, kteří ještě na těchto postech nepůsobili a u kterých mohu doufat, že jim jde o práci pro obec. A za čtyři roky to nejspíš udělám stejně.

V nejbližších dnech se rozpoutá souboj o ovládnutí rady města a následně o starostenský trůn. Šikovná koalice může odsunout vítěze voleb do opozice, vzpomeňte na minulé volby. Jak by napsal Karel Poláček, my kluci (a holky), co spolu chodíme, se vždycky nějak domluvíme. Proč ne, politika je právě o schopnosti se dohodnout, jen aby to bylo také ku prospěchu občanů a ne jen politiků. Jak to asi dopadne letos?