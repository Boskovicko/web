---
title: Okresní soud řeší kauzu zkrachovalé boskovické cestovky
authors: Andrea Šrámková
category: zpravodajství
tags: Blansko Boskovice turismus 40-2014 
---

Po dvouletém vyšetřování začal posledního září Okresní soud v Blansku projednávat případ boskovické cestovní kanceláře Majestic Travel. Její bývalá majitelka Zuzana Pálová je obviněna z podvodu a neoprávněného podnikání. Svým klientům stále dluží značnou částku za zaplacené, ale neuskutečněné dovolené.

Problémy na veřejnost vyplynuly v létě 2012. Případu se tehdy věnovaly i regionální noviny Boskovicko (č. 28 a 30/2012). Když televize Nova odvysílala přehánějící reportáž o čtyřicítce cestujících, kterým měli v Chorvatsku řidiči autobusu zadržet zavazadla, aby vymohli od majitelky kanceláře dlužnou částku za dopravu a vůbec po medializaci případu, došlo k hromadnému rušení objednaných pobytů. Některé Pálová, a to třeba pouhé dva dny před plánovaným odjezdem, zrušila sama. Lidé tak na dovolenou neodjeli a nedostali zpět ani většinu zaplacené částky. 

Nahradit škodu nemohla ani pojišťovna, protože cestovka, ač měla pojištění sjednané, ho nezaplatila a to tedy nenabylo platnosti. Následovala trestní oznámení – od pojišťovny Generali, od jednotlivých osob, ale i například od obce Petrovice. 

Dluh klientům je však jen jeden z protizákonných kroků, přičemž dlužná částka spadá do kategorie takzvané „značné škody“, která se pohybuje v mezích od 500 tisíc do 5 milionů korun. Současná obžaloba viní Pálovou však také z neoprávněného podnikání, protože se vydávala za provozovatelku cestovní kanceláře, ačkoliv papírově až do května 2012 směla provozovat jen cestovní agenturu, která sice zájezdy může zprostředkovávat, ale ne sama organizovat. Obžalovaná se hájí tím, že nechtěla nikoho podvést a že peníze od klientů nepoužila k vlastnímu obohacení.

Prozatím vypovídalo před soudem devět svědků, další předstoupí dvanáctého listopadu. Tím však rozplétání rozsáhlé kauzy určitě neskončí, minimálně do Vánoc bude mít blanenská justice plné ruce práce.