---
title: Salmům se po více než dvaceti letech otevírá šance na restituce
authors: Jitka Melkusová
category: zpravodajství
tags:
- Rájec-Jestřebí
- restituce
- 40-2014 
---

Dcerám Huga Mikuláše Salma se vrací naděje na restituce majetku. Městský soud v Praze totiž před koncem září zrušil rozhodnutí ministerstva vnitra z prosince 2011 a ministr tak má znovu rozhodnout v rámci správní žaloby, kterou podaly sestry Marie Salm-Reifferscheidt-Raitzová a Ida Schoellerová. Ta se týká státního občanství jejich otce. Pokud by ministr státní občanství Hugo Salmovi přiznal, otevírá se možnost navrácení majetků někdejšího rájeckého panství, které obnáší mimo jiné více než 6000 hektarů lesů.

Hugo Salm požádal o navrácení československého občanství krátce po skončení války. Zemřel ale dříve, než úřady mohly jeho žádost rozhodnout. Ty vydaly pouze prozatímní osvědčení o zachování občanství.

Sestry Salmovy požádaly po svém návratu do vlasti na začátku 90. let ministerstvo vnitra o obnovu řízení, to však zamítlo návrh i následné odvolání. Především údajně kvůli tomu, že se jejich otec v roce 1939 přihlásil k německému občanství a poté se stal členem některých nacistických organizací. Proti tomu podaly Marie Salm-Reifferscheidt-Raitzová a Ida Schoellerová správní žalobu. Uvádějí, že jejich otec byl k přihlášení k říšskému občanství donucen okupanty. „Ministerstvo ignorovalo řadu nových důkazů ve věci otce mých klientek, například dobové archiválie, které prokazují nátlak nacistů na pana knížete. Rozsudek pražského soudu je malý krok, ale z hlediska restitučního řízení velmi podstatný,“ uvedla již dříve advokátka sester Salmových Alena Kinclová. 

### Cui bono, restituce?

Ve stejnou dobu, tedy před koncem září, rozhodoval o jiném případu sester Salmových Vrchní soud v Olomouci. Ten rozhodl, že ředitelka Muzea Blansko Eva Nečasová se má omluvit za výroky na adresu Huga Salma. Podle rozsudku se má omluvit za dva výroky, které uvedla v knize Cui bono restituce? V publikaci mimo jiné uvedla, že vyplněním přihlášky k říšskoněmeckému občanství se Hugo Salm za války dopustil činu blízkého vlastizradě.

Také o žalobě Salmových dcer na Evu Nečasovou už soudy několikrát rozhodovaly. Podle prvního rozsudku Krajského soudu v Brně se měla Nečasová omluvit za tři z patnácti žalovaných výroků. Odvolací Vrchní soud v Olomouci pak ale celou žalobu zamítl. Následné dovolání žalobkyň řešil Nejvyšší soud, který rozsudek částečně zrušil. Ve stejné věci podaly Salmovy dcery také ústavní stížnost.