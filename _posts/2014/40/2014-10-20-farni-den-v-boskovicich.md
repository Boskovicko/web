---
title: V Boskovicích proběhl farní den 
cover-photo: http://i.zoul.cz/3pXNyUX.jpg
authors: Marie Ženatová
category: napsali nám
tags: Boskovice 40-2014 
---

Slibuji, že Ti zachovám lásku, úctu a věrnost, to je motto, které obdrželi na vkusném přívěsku se srdíčkem všichni účastníci farního dne v neděli 28. září v Boskovicích. Jeho letošním tématem se totiž stala rodina a manželství.

Mše, svátečnější o křest, biřmování a první svaté přijímání, procítěná slova pana děkana, přítomnost dalších kněží a ministrantů, obětní průvod a zcela zaplněný kostel byl dojemný stejně jako písně zpívané sborem dospělých, mládeže i nejmenších dětí z Jakubáčku. Po mši čekalo na farním dvoře na ty nejmenší maňáskové divadlo s pohádkou O zlobivém Matějovi, ale i tvůrčí dílny nebo 5. ročník farního Kalčo cupu. A děti využívaly všech prostor ke svým hrám.

Den pokračoval zábavným odpolednem na farní zahradě. To přineslo sportovní programy se soutěžemi, vystoupení dětského orchestru ZUŠ, který sklidil veliký aplaus, a nádherné provedení pohádky Šípková Růženka dětským pěveckým sborem Jakubáček. Celý den provázela hudba, nabídka občerstvení od bohatého menu hlavních jídel až po speciality, zákusky, kávu, čaj i ostatní nápoje.

Ráda bych poděkovala za vydařený 10. Farní den všem, kdo se podílel na jeho přípravě i následném úklidu.Ještě vpodvečer ozařovala bílá trička se sluníčky a přívěsky farní dvůr spokojenými návštěvníky. Díky za farní den, díky za farní rodinu…