---
title: Výsledky komunálních voleb v regionu
authors: Tomáš Trumpeš
category: zpravodajství
tags:
- Boskovicko
- komunální volby
- 40-2014 
---

Komunální volby určily členy zastupitelstev měst a obcí pro další čtyři roky. Výsledky zveřejňoval Český statistický úřad postupně během sobotního odpoledne a večera, leckde se čekalo na spočtení posledního volebního okrsku, aby se ukázalo, kdo se může považovat za vítěze, popřípadě jaké koalice se rýsují a jaké volební bloky by mohly mít převahu.

Volební účast činila v České republice asi 45 procent, na okrese Blansko to bylo ještě o 10 procent víc. Tradičně vyšší účast byla v menších obcích, rekordu dosáhli s hodnotou 86,46 procent v Kozárově.

Nejvíce křesel získali na okrese Blansko nezávislí kandidáti, a to celkem 618. Druhé místo si udržela KDU-ČSL, která si se 184 úspěšnými kandidáty dokonce ještě polepšila. Třetí jsou sociální demokraté, kteří jsou na tom se ziskem něco přes 70 mandátů takřka stejně jako před čtyřmi lety. Asi čtvrtinu mandátů ztratili kandidáti za KSČM, takřka o polovinu se propadla ODS.

### Boskovice

Jak dopadne rozdělení mandátů, se čekalo do poslední chvíle v Boskovicích. Během sčítání bylo brzy zřejmé, že poměrně jasně vyhraje ČSSD. Otázkou ovšem zůstávalo, zda stávající koalice obhájí nadpoloviční většinu v sedmadvacetičlenném zastupitelstvu. A to se nakonec nestalo. ČSSD získala 8 mandátů, druzí lidovci mají mandáty 4. Náskok vítěze je tedy skutečně značný. Na 3 mandátech zůstaly ANO, ODS, TOP 09, Sportovci i komunisté.

„Jsem překvapená a moc všem našim voličům děkuju. Je to obrovský úspěch, tolik mandátů ČSSD v Boskovicích nikdy neměla. Je vidět, že občané chtějí změnu a to změnu radikální. Teď se budeme snažit jednat tak, abychom je nezklamali,“ uvedla lídryně vítězné ČSSD Hana Nedomová.

Značné překvapení ovšem přinesly v Boskovicích preferenční hlasy a tím pádem i přidělení konkrétních mandátů. Ve vítězné sociální demokracii sice 8 mandátů získalo prvních 8 kandidátů, k přeskupení však došlo a na první místo poskočil Petr Malach, který se tak se ziskem 1 313 hlasů stal celkovým individuálním vítězem boskovických voleb. Sociálnědemokratickou kandidátku na starostku Hanu Nedomovou však předběhl o pouhých 21 hlasů. 

Největší šok způsobily preferenční hlasy v řadách ODS a ANO 2011. Ani v jednom uskupení totiž neuspěli lídři: František Sivera i Luděk Řehoř zůstali za branami zastupitelstva. Pro ODS je to jako pro stranu, která měla v Boskovicích starostu posledních 20 let, jednoznačná prohra.

Vítěz voleb je tedy v Boskovicích poměrně suverénní, otázkou ovšem zůstává, jak se budou vyvíjet povolební vyjednávání. „Jednání už začala, ale těžko cokoliv předjímat. Uvidíme, jak budou probíhat,“ popsala Hana Nedomová. Situaci může komplikovat i to, že za nové hnutí ANO se do zastupitelstva nakonec dostali pouze nestraníci, jejichž další postup může být méně předpokládatelný. Celkově zůstalo nové a ambiciózní hnutí za svými očekáváními. „Fandili jsme si na výsledek okolo dvaceti procent, což bylo příliš optimistické. Ale na to, že zde působíme teprve krátce, jsme nějakou důvěru získali a s tím jsme spokojení. Všichni naši zvolení zastupitelé jsou připraveni do toho jít a pracovat, jsme ve shodě a necítím tam nějaké komplikace. Nechceme skončit v opozici, chceme se podílet na rozhodovacích procesech ve vedení města, respektujeme, že sociální demokracie by měla získat post starosty, my bychom byli rádi, kdyby se náš zastupitel Pavel Schwarzer stal místostarostou,“ řekl za hnutí ANO Luděk Řehoř. 

ČSSD a ANO by v případě spolupráce dohromady disponovaly 11 mandáty, kdo ještě by jim pomohl získat nadpoloviční většinu, je otázkou dalších jednání. (Aktualizováno: [Koalici v Boskovicích uzavřely strany ČSSD, KDU-ČSL a hnutí ANO](/clanky/2014/10/16/boskovicka-koalice-cssd-lidovci-ano.html).)

### Letovice

Poměrně komplikovaná mohou být další jednání i v Letovicích. Zde zvítězil s 5 mandáty pro ODS dosavadní starosta Vladimír Stejskal. „Výsledek hodnotím velice kladně. Co víc si může starosta přát, než že ho občané podpoří, aby tu práci dělal dál. Jednání o koalici ještě nezačala, myslím, že i letos budou poměrně komplikovaná,“ uvedl Vladimír Stejskal v reakci na to, že před čtyřmi lety vznikala v Letovicích dohoda o obsazení radnice nejdéle a nejsložitěji.

Po 4 mandátech mají tentokrát v Letovicích komunisté a Procházkova Občanská iniciativa, nakonec jen 3 mandáty má ČSSD, stejně jako TOP 09. Lidovci získali 2 mandáty. „Čtyři mandáty jsou pro nás samozřejmě ztráta, obhajovali jsme jich šest. Nicméně skončili jsme na druhém místě, což lze považovat za úspěch. Osobně mě mrzí nízká volební účast, v komunálních volbách, kdy lidé rozhodují opravdu bezprostředně o místě, kde žijí, by měla být větší než 50 procent,“ okomentoval volební výsledek Radek Procházka z Občanské iniciativy. Možný vývoj dalších vyjednávání nechtěl předjímat.

### Velké Opatovice

Zcela nová politická mapa se rozprostřela Ve Velkých Opatovicích. Sice zde vyhráli tradičně nejsilnější lidovci, ale získali 4 mandáty, stejně jako uskupení Město lidem, které zaostalo o pouhých 300 hlasů. Komunisté, sociální demokraté a ANO mají po třech mandátech. V každém případě čeká Velké Opatovice změna na nejvyšším postu, neboť dosavadní starosta Jiří Bělehrádek sice úspěšně kandidoval, ale vzhledem k důchodovému věku se již nechce věnovat politice na plný úvazek. Komplikaci může přinést skutečnost, že plánovaný kandidát na starostu za KDU-ČSL se do zastupitelstva nedostal, neboť byl přeskočen svými spolustraníky. „Volební výsledek pro naše nezávislé sdružení dopadl výborně. Nabídli jsme voličům kvalitní kandidáty a tím získali jejich přízeň. Vyjednávání s ohledem na výsledek voleb v našem městě bude složité. Doufáme, že dokážeme s ostatními partnery najít společnou cestu, která bude pro město přínosem,“ uvedla lídryně nového a úspěšného hnutí Město lidem Kateřina Gerbrichová.

### Kunštát

Dramatické bylo sčítání hlasů v Kunštátě, kde se až po sečtení posledního okrsku ukázalo, že v přepočtu na mandáty má ČSSD reprezentovaná současným starostou Zdeňkem Wetterem společně se Sdružením nezávislých kandidátů většinu v zastupitelstvu. ČSSD získala 5 mandátů, SNK 3. Další 3 mandáty získali lidovci a po 2 mandátech mají Nestraníci a Sdružení občanů pro Kunštát. „Výsledek je velice příjemný. Jsem potěšen, že voličská obec nám zachovala přízeň a lidé mně dali šanci pokračovat. Uvidíme, jak se budou vyvíjet povolební jednání, ale byl bych rád, kdyby došlo k dohodě více než dvou subjektů,“ vyjádřil se kunštátský starosta a vítěz voleb Zdeněk Wetter.

### Olešnice

Snad nejdéle trvalo sčítání hlasů v Olešnici, kde zvítězil opět poměrně suverénně Zdeněk Peša, jehož SNK získalo 6 mandátů, 3 zastupitele budou mít lidovci a rovněž 3 Občané města Olešnice. Ostatní tři uskupení získala po jednom zastupiteli. „Výsledek mě potěšil, občanům patří poděkování, že se nenechali zmást lživou kampaní, která se tady vedla tak, že to i mě, starého politického harcovníka, docela rozhodilo. Ukázalo se, že občané nejsou ovce, jak je někdo nazval v kampani, která byla skutečně nejsprostší z těch, které jsem zažil. Ale ti, co s ní přišli, nakonec okrouhali. Naše koalice s KDU-ČSL odchází z těchto voleb ještě posílená, takže není důvod v ní nepokračovat,“ uvedl olešnický starosta Zdeněk Peša. 

Ten musel na výsledek čekat nepoměrně déle, než tomu bylo u jiných obcí. V Olešnici se však při sčítání nedělo nic dramatického, pouze bylo v komisích hodně nových členů rekrutovaných z nových uskupení, kterých kandidoval ve městě rekordní počet. Takže sčítání probíhalo pomaleji a vícekrát se přepočítávalo, aby bylo skutečně vše v pořádku.

### Lysice

Zajímavý výsledek přinesly volby v Lysicích, kde neuspěl současný starosta Luděk Baláč. Toho na kandidátce přeskočil Pavel Šmerda, a protože jejich uskupení získalo jen jeden mandát, starosta se do zastupitelstva vůbec nedostal. Také v Lysicích vyhrála poměrně suverénně ČSSD se ziskem 7 mandátů v patnáctičlenném zastupitelstvu. 

### Svitávka

Jednoznačně dopadly volby ve Svitávce, kde Občané Svitávky vedení Jaroslavem Zoubkem získali dokonce nadpoloviční počet mandátů v zastupitelstvu.

### Šebetov

Svou pozici obhájil rovněž s přehledem šebetovský starosta Zdeněk Čížek, jehož SNK – Evropští demokraté získali přes 62 procent hlasů.