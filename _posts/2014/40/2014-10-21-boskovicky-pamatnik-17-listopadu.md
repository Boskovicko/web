---
title: Boskovice budou mít památník k 17. listopadu
authors: Tomáš Trumpeš
category: kultura
tags:
- Boskovice
- 40-2014 
---

Pětadvacet let od 17. listopadu 1989 a pětasedmdesát let od 17. listopadu 1939 oslaví Boskovice odhalením nového památníku. Jeho vytvoření iniciovali boskovičtí skauti, o konkrétní návrh se postarala sochařka Magdaléna Staňková. Památník bude umístěn na zdi pod kostelem sv. Jakuba.

„Myšlenka na připomínku tohoto dne vznikla loni v boskovickém Junáku a probíhala ve velmi komorním prostředí u kostelíka Všech svatých. Přišli ti, kteří měli zájem se na kratičkou chvíli zastavit, pomodlit a zazpívat několik písniček. Především to byli lidé z farnosti a boskovičtí skauti, kteří si tento svátek dříve připomínali na oddílové úrovni při nějaké akci jako například celodenní výprava,“ popsal skaut Václav Klíč. Výročí Sametové revoluce podle něj patří mezi opomíjené státní svátky, neboť se až na Prahu a několik málo dalších míst svátek prakticky nepřipomíná. A to se Skautům nezdálo správné, výzvy k výraznější připomínce se podle Václava Klíče chopili také proto, že Junák i Orel byly v době totality zakázané organizace a za své znovuobnovení vděčí právě listopadovým událostem. „Památník nemá být věnován pouze obětem československé verze komunistické a nacistické totality, ale vůbec všem obětem totalitních a nesvobodných režimů po celém světě. V kontextu dnešní doby a různých mezinárodních sporů je toto téma zcela jistě aktuální a potřebné. Heslo na památníku je proto velmi obecné a neutrální. Památník nazvaný Studnice vyjadřuje tuto myšlenku: při pohledu do studny vidíme svůj odraz – sebereflexi, která je v postoji k totalitám opravdu důležitá. Památník nese poselství: Sám v sobě pravdu hledej a uchovej. Toto poselství je i myšlenkou orelského hnutí a skautingu,“ doplnil Václav Klíč.

Památník bude umístěn na kamenné zdi pod kostelem. Podle místostarostky Boskovic Jaromíry Vítkové byl výběr lokality poměrně složitý, původně iniciátoři uvažovali o ulici 17. listopadu, kde ale vhodný prostor nenašli. „Pak jsme zvažovali umístění u kostelíku Všech svatých, ale to se nám zdálo daleko od centra. Také zazněl námět na zeď na ulici kapitána Jaroše, jenže tam by se před památníkem nemohli shromažďovat lidé. Nakonec autorka návrhu Magdaléna Staňková přišla i s tímto umístěním a místo schválila památková komise a následně i městská rada,“ objasnila proces vybírání lokality místostarostka Vítková, která je rovněž členkou Skauta i Orla. Václav Klíč není s finální lokalitou příliš spokojen a doplňuje, že by skauti v budoucnu rádi jednali o jeho přemístění, kupříkladu do revitalizovaného parku u zámeckého skleníku.

Město vznik památníku podpořilo i finančně, neboť organizátoři na něj získali příspěvek z městského Grantového systému ve výši 47 tisíc, zbytek z celkového rozpočtu 90 tisíc korun se podařilo získat od Jihomoravského kraje.

Památník vytvořila výtvarnice Magdaléna Staňková, která je sama skautka a byla autorkou provizorního památníku, u kterého se skauti scházeli 17. listopadu už v minulosti. „Památník bude zhotoven z nerezového kónusu, který bude v sobě mít prořezané kříže a ve středu bude usazená žulová deska s textem. Momentálně jsem zadala realizace jednotlivých segmentů firmám a čekám na jejich hrubou výrobu, aby se mohli ručně dodělat a umístit na vybrané místo. Mým záměrem už od začátku bylo a je snažit se v lidech vzbudit uvědomění si osobní zodpovědnosti za svobodu a poukázat na veškerou totalitu, ne jen na tu konkrétní komunistickou. Památník je věnován všem lidem, kteří byli poznamenání nebo zlikvidování komunistickým režimem,“ uvedla autorka pomníku.

Magdaléna Staňková vystudovala v letech 2008–2013 Akademii výtvarných umění v Praze v ateliéru Sochařství I. Jaroslava Róny. Absolvovala také stáže v ateliéru Krištofa Kintery na UMPRUM a v ateliéru hostujícího umělce na AVU Floriana Reithera (Gelitin). Předtím studovala na Střední škole umění a designu v Brně, obor malba. V současné době vystavuje kupříkladu v Brně v galerii sklepní scéna a v Poštovní minigalerii v Praze. „Společný jmenovatel mojí současné tvorby je hledání podoby, symbolu. Pracuji s ikonickým znázorněním květin a zvířat symbolizujícími nějakou osobu. Pracovně to nazývám animální portrét. Inspirací mi byl Gentský oltář od Jana van Eycka, konkrétně Klanění se beránkovi,“ popsala původem boskovická výtvarnice. Ta prožila 17. listopad 1989 jako šestiměsíční dítě, ale i tak si podle svých slov uvědomuje význam svržení komunismu a cítí za to vděčnost. „Pro mě osobně je zcela zásadní svoboda vyznání a svoboda volby vzdělání, bez nutnosti vhodného kádrového profilu, protože jinak bych nikdy nemohla studovat na Akademii výtvarných umění. A jsem si plně vědoma toho, že svoboda není něco, co jsme si vybojovali a teď ji máme, ba naopak je stále ohrožována a po malých kouscích okrajována, děsí mě, s jakou lehkostí zapomínáme věci, které se staly, a jak lehko jsme schopni je považovat za relativní nebo o nich vůbec nemluvit. O to podstatnější je pro mě památník obětem totalit, ať se skrývají pod jakýmkoliv jménem,“ uzavřela Magdaléna Staňková.

Památník bude odhalen při výročí 17. listopadu, následovat bude mše svatá za všechny oběti totalitních režimů a za všechny nesvobodné lidi.