---
title: Úroda brambor by letos nebyla špatná, zemědělci si však stěžují na velké ztráty
authors: M. Krajíčková
category: zpravodajství
tags: Boskovice 40-2014 
---

Přestože brambory ještě nejsou úplně sklizeny, dosavadní odhady mluví o jejich mírné nadúrodě. Méně optimistické jsou předpovědi ekonomické rentability jejich pěstování. Výsledek ohrožuje deštivé počasí, ale i obavy z následného prodeje, případně skladování.

„V této chvíli máme sklizenu sadbu a část ploch určených na konzumní využití,“ prozradil agronom Josef Kovář z olešnické firmy VSP Group, která je jedním z velkých pěstitelů brambor na Boskovicku. V letošním roce zde osadili stejnou plochu brambor jako loni, což představuje 32,5 hektarů. Z toho třetinu tvoří sadba určená k prodeji na jaře, ale zbytek jsou brambory na konzumní využití. Ty jdou do prodeje průběžně od sklizně až do května. „Kvalita všech sklizených brambor je zatím velmi dobrá, přestože v době, kdy brambory pro svůj zdárný růst potřebovaly vodu, bylo spíše sucho. Ke konci vegetace a nyní při sklizni už asi dva měsíce naopak velmi často prší. Půda je přemokřená, sklizňové stroje proto nemohou vjet do pole a brambory v těchto podmínkách mohou podlehnout hnilobě. Druhým problémem je letos nízká výkupní cena brambor. 

Zprávy, které oznamovaly jejich nadúrodu, srazily výkupní cenu a ta se nyní pohybuje na hranici nákladů na jejich pěstování. Přitom nadbytek produkce ani nemusí být, protože většina brambor je ještě na poli. Velká část vlivem mokrého počasí může shnít, hlavně u drobných pěstitelů, kteří nevěnovali dostatečnou pozornost ochraně porostů brambor,“ popsal dále Josef Kovář. 
„V letošním roce záleží vyloženě na lokalitě a odrůdě brambor,“ uvedl drobný zemědělec Petr Matoušek z Drnovic. „Co do množství je jich dostatek a na to, jaké bylo sucho, jsou i velké, ale mnohdy nekvalitní, při třídění se nachází mnoho černých. Právě třídění zabere tolik času a práce, že o nějakém finančním efektu nebudeme moct mluvit,“ posteskl si.

Dvacetihektarovou plochu brambor obhospodařuje také Jaroslav Crhák z Bořitova, jejich pěstování se věnuje už 23 let. „Brambory díky suchu na jaře málo nasadily, koncem července už dozrávaly. Potom přišly deště a brambory opět nasadily a přibyly různé nárůstky. Velké množství srážek pak znamenalo hodně plísní, což způsobuje u některých odrůd problém. Celkové výnosy jsou lehce nadprůměrné, ale výsledná výtěžnost podprůměrná. V tomto ohledu dopadla nejhůře chutná odrůda Agria. V současné době se je snažíme vyorat, příroda nám to bohužel neulehčuje. Výnosy a kvalita brambor jsou různé pole od pole. Máme vyoráno asi třicet procent. Současná předpověď už je příznivá, tak to snad zvládneme a brambor na prodej bude dost po celý rok,“ zhodnotil koncem září letošní hospodaření bořitovský zemědělec s tím, že na vysoké ztráty si stěžuje většina malých pěstitelů v jeho okolí.

Odhady Agrární komory ČR jsou už z konce srpna. Právě ony mluví o jejich lehké nadúrodě. „Sklizeň brambor (při započítání množství raných brambor odhadovaného v červenci) dosáhne při očekávaném průměrném výnosu 26,97 tun na hektar oproti loňskému roku, kdy to bylo 23,12 tun z hektaru. Celkem předpokládáme tedy 647 tisíc tun, což je proti skutečné sklizni v roce 2013 více o 111 tisíc tun nebo-li o 20,6 procenta,“ uvedla Dana Večeřová z Potravinářské a Agrární komory ČR. „Výnosově bude tento rok patrně mírně až silně nadprůměrný. Horší to bude s realizací produkce, především kvůli možnosti přetlaku trhu v důsledku obchodní války mezi Evropskou unií a Ruskem. Jinak příští rok poprvé budou dotace na konzumní brambory jako na citlivou komoditu, za což se velkou měrou zasloužil Ústřední svaz pěstitelů brambor ve spolupráci s Agrární komorou,“ doplnila Večeřová.

Ústřední bramborářský svaz v Havlíčkově Brodě je prozatím k hodnocení úrody zdrženlivý, k množství i kvalitě brambor se nechce vyjadřovat před úplným ukončením sklizně, které se předpokládá koncem října.
