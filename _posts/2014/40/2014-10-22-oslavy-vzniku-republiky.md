---
title: Vznik republiky oslaví hlavně lampionovými průvody
authors: M. Krajíčková
category: zpravodajství
tags: Boskovicko 40-2014 
---

Konec října je již tradičně časem lampionových průvodů, které jsou pořádány k oslavě vzniku samostatného československého státu. Nejinak tomu bude i letos.

K 96. výročí vzniku republiky  jako první zažehnou světla v lampionech už v pátek 24. října v Olešnici. Sraz účastníků je v 18 hodin před radnicí a po krátké cestě čeká na všechny ohňostroj za ulicí V Lukách.

Další lampionové průvody pořádají shodně v pondělí 27. října v Šebetově a Cetkovicích. V Šebetově budou jeho účastníci vycházet v 18 hodin od základní školy k areálu koupaliště, v Cetkovicích pak v 18.30 hodin projde průvod obcí k památníku padlých, kde budou položeny věnce. V obou obcích čeká na děti malé občerstvení.

Nejvíce akcí je na samotný svátek, tedy 28. října. V Boskovicích pořádá již řadu let netradiční lampionový průvod TJ Rytmus. „Jedná se o procházku podzimní přírodou, kde dětí plní různé úkoly. Na konci cesty si mohou opéct párky a rozsvítit lampiony, které dostanou na cestu domů,“ přiblížila akci předsedkyně TJ Rytmus Věra Opatřilová. Letos je start mezi 15.30 a 16 hodinou od školy na nám. 9. května. Tradičního lampiónového průvodu se dočkají také ve Vanovicích, Drválovicích a Světlé. V 17.30 se lidé sejdou u památníku první světové války u katolického kostela ve Vanovicích, kde dojde ke slavnostnímu odhalení doplněného památníku obětem 1. světové války, vystoupí pěvecký sbor Vlastimil a průvod bude pokračovat do Drválovic. Tentýž den ve Světlé zasadí v 16.30 hodin u obecního úřadu lípu padlému vojákovi a poté den bude i zde ukončen lampiónovým průvodem, který vyjde v 18 hodin od autobusové zastávky.