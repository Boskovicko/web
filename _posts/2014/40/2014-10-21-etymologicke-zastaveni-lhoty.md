---
title: "Etymologické zastavení: Lhoty"
authors: Vít Boček
category: publicistika
tags: 40-2014 
---

Mezi jmény našich obcí vyniká svou četností název Lhota a jeho různé odvozeniny jako Lhotka, Lhotice či Lhotsko. Jedná se o staré slovo, je známé už ze staré češtiny, kde se vyskytovalo ve dvou podobách: lhota a lhóta.

Etymologicky se jedná o slova se stejným kořenem, jaký je v přídavném jménu lehký. Obě podoby měly původně význam „ulehčení, volnost, osvobození, svoboda, klid, pokoj“. Rozdílu v délce samohlásky uvnitř slova pak jazyk využil i k vytvoření rozdílu významového. Lhóta získalo obecný význam „stanovená doba, vyměřený čas, termín“ neboli lhůta. Lhota se však vyvinulo do konkrétnějšího významu „dočasné osvobození nových osadníků od všech feudálních dávek a povinností“, a odtud pak bylo pojmenování Lhota přeneseno i na osady zakládané takto osvobozenými osadníky. Jednalo se většinou o osady vznikající na dosud nezpracované lesní půdě, zpočátku těžko obdělatelné, a tak se jim mělo odpuštěním vrchnostenských dávek v prvních letech hospodářsky ulehčit. Protože osad s názvem Lhota bylo hodně, vyvstala časem potřeba rozlišovat je různými přívlastky. Ty vznikaly odvozením jména od majitele či zakladatele osady, podle její polohy, stáří, velikosti a podobně. Lhoty u nás nejčastěji vznikaly ve 13. a 14. století.

Na Boskovicku najdeme osad s názvem Lhota hned osm, byť některé z nich se časem staly administrativně součástí jiných obcí. I u těchto názvů si můžeme povšimnout různých druhů rozlišení pomocí dalších označení. Tak podle tvaru je odlišena Dlouhá Lhota (u Lysic, v pramenech je poprvé připomínána k roku 1365). Podle osobního jména získaly přízvisko čtyři z našich Lhot: Skočova Lhota (u Velkých Opatovic, dnes součást obce Malá Roudka, ves, poprvé uváděna k roku 1677, se až do roku 1846 jmenovala pouze Lhota, přivlastňovací přídavné jméno Skočova je odvozeno od vlastního jména Skoč), Korbelova Lhota (u Velkých Opatovic, jichž je dnes součástí, poprvé uváděna k roku 1672, přízvisko je od osobního jména Korbel), Jobova Lhota (dnes součást obce Kněževes, připomínána k roku 1555, dříve nazývána Jakobova Lhota a původně Zadní Lhota, dnešní přízvisko je od osobního jména Job) a Lhota Rapotina (u Boskovic, poprvé uváděna k roku 1364, přízvisko je od osobního jména Rapota). Dvě z našich Lhot jsou upřesněny pouze polohou u blízkého většího města. Je to Lhota u Lysic (poprvé zmiňována k roku 1351) a Lhota u Olešnice (zmiňována k roku 1349). Tato přízviska jsou však relativně pozdní, pocházejí až z 19. století. Ve starších pramenech jsou obě osady nazývány pouze Lhota nebo Lhotka. Poslední z našich Lhot zůstala i v dnešní době bez přívlastku: je to Lhota u Letovic (zmiňovaná k roku 1409, dnes jedna z místních částí Letovic).

Dochována jsou i svědectví o několika Lhotách z Boskovicka, které již zcela zanikly. Tak u Býkovic existovala dříve Německá Lhota (v pramenech je připomínána k roku 1437), mezi Benešovem a Protivanovem Skalkovská Lhota (připomínána k roku 1568), u Vážan potom Veličina Lhota (založena roku 1250, kolem roku 1511 již však byla podle pramenů pustá). Konečně u Žerůtek existovala kdysi Lhotka (poprvé zaznamenána roku 1353, roku 1464 již však byla pustá).

Závěrem zmiňme jednu zajímavost. V roce 1981 se v Uhlířské Lhotě na Kolínsku uskutečnil poprvé Sjezd Lhot a Lehot, kdy se sešli zástupci jednotlivých československých obcí, které měly v názvu český tvar Lhota, slovenskou podobu Lehota nebo jejich odvozeniny. Od té doby se tyto sjezdy konají jednou ročně vždy v jiné české či slovenské obci pyšnící se tímto názvem. Setkání většinou zahrnují různý kulturní program a nechybí ani průvod se zástavami jednotlivých účastnících se obcí. Více se o těchto sjezdech můžete dozvědět na oficiálních webových stránkách této akce ([www.lhoty.cz](http://www.lhoty.cz)). Nechme se překvapit, zda se jednou k pořadatelství přihlásí také některá ze Lhot na Boskovicku.