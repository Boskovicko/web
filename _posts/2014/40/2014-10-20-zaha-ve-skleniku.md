---
title: Ve skleníku zahraje Žáha
authors: Tomáš Trumpeš
category: kultura
tags: Boskovice koncerty 40-2014 
---

Další koncert z cyklu jazz-blues-boskovice se koná v zámeckém skleníku ve středu 22. října od 19 hodin, tentokrát vystoupí česká soul-funková legenda Žáha.

„Osobitý zvuk kapely mixuje v chytlavých písničkách rock, funky, blues a činí tak skupinu atraktivní pro publikum různorodého zaměření. Od přelomu tisíciletí patří skupina mezi vyhledávané klubové atrakce, sluší jí ale i velká podia na festivalech. V roce 2004 si ji jako předkapelu vybral James Brown pro svůj pražský koncert, kde úspěšně nažhavila 15 tisíc fanoušků,“ představil kapelu Ivo Legner z KZMB.

Pro místní publikum je jistě zajímavé, že ve skupině Žáha hraje zpívající bubeník Tomáš Makovský, který pochází ze Svitávky a v minulosti v regionu působil kupříkladu ve známé skupině Vanessa. Vedle něj v kapele Žáha účinkují Marek Hlavica – zpěv, slide kytara, harmonika; Jáchym Bašek – basa, zpěv; Mirek Linhart – kytara, zpěv; Peter Jurkovič – kytara; Jakub Doležal – sax, klávesy a Radim Knapp – trubka.

Žáha má na svém kontě dvě studiová alba – Soul Machine a Kiss The Rhythm, dále pak akustické CD, které bylo na místě smícháno, vylisováno a předáno účastníkům na koncertu v jeho závěru. Iniciovala historicky první souboj kapel s Laurou a jejími tygry na dvou podiích. Po pětileté přestávce se v roce 2013 vrací v původním složení, s novými písněmi a opět nabuzená válcovat publikum svojí energií.