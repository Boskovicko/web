---
title: "Téma knihy a výstavy: italští uprchlíci za 1. světové války na jihu Moravy"
authors: Anna Dudková
category: kultura
tags:
- okres Blansko
- 40-2014 
---

Málokdo už dnes ví, že na Boskovicku žila kdysi početná skupina italských uprchlíků. Jejich osudy nyní zpracovává nová kniha Italští uprchlíci na jižní Moravě v letech 1915-1919. Autory knihy jsou Ivana Bojdová, Eva Šebková a Karel Šebek, kteří na knize pracovali několik let.

„V roce 1915 vyhlásila Itálie válku tehdejšímu Rakousko-Uhersku. R-U tehdy vystěhovávalo své občany, převážně ženy, děti a starce, z oblastí nejcitelněji postižených válkou do bezpečnějších částí státu. Tak se sem na jižní Moravu dostali italští uprchlíci, kteří tehdy ještě byli občany Rakouska – Uherska,“ vysvětlila jedna z autorek Eva Šebková. „U nás je tato historie již téměř zapomenutá, v Itálii ale stále odvozují svůj původ od lidí, kteří byli před válkou zachráněni pobytem ve vnitrozemí,“ dodala. V boskovickém hejtmanství v letech 1915-1919 pobývalo na osmnáct set italských uprchlíků. Umístěni byli hlavně na venkov do menších obcí, kde obývali volné místnosti v domech. Žili v  rodinách a pracovali buď v zemědělství nebo v průmyslu, například v ČKD Blansko nebo v textilce ve Svitávce. Jejich děti chodily do takzvaných italských škol, kde vyučování probíhalo v  němčině a náboženství v italštině. V roce 1919 pak  všichni museli odejít, až na pár nemocných neschopných přesunu.

V pátek 10. října se v Blansku konalo zahájení výstavy Italští uprchlíci na Blanensku a Boskovicku. Zájemci ji v Dělnickém domě mohou navštívit  do 16. listopadu, poté by mohla být k vidění i v Boskovicích. Kniha bude k dostání v informačních centrech.