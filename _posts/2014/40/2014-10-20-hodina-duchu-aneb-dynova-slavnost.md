---
title: Hodina duchů přichází aneb dýňová slavnost
authors: Jana Tomešová
category: napsali nám
tags: Svitávka 40-2014 
---

V podvečer 4. října bylo okolí Velké vily ve Svitávce plné strašidelných postav, dýní, svíček, podzimní výzdoby a soutěživých dětí. Pro všechny odvážlivce zde připravili Dýňovou slavnost se stezkou odvahy jen při světle lampionů. A aby se nám lépe čekalo na černočernou tmu, všem návštěvníkům bylo k dispozici dýňové občerstvení a něco dobrého na zapití.

Nejdřív musely děti předvést svoje dovednosti, um a postřeh při hledání pohádkových postav, při šlapání dýním na šlahouny, přetahování lanem, tvoření listových náhrdelníků či dýňových medailí na ochranu před zlými duchy. Hlavním úkolem ovšem bylo najít v tmavém parku zakletou Černou paní, od ní získat diamant a pokusit se tuto dámu zachránit od věčného bloudění po tmavých koutech Svitávky tím, že poklad vrátíme do truhly oloupené Bílé paní.

A to už byla taková tma, že jsme rozsvítili lampiony a vydali se na slíbenou stezku odvahy. Pravda, potkat vodníka, čerty, oběšence, smrtku nebo duchy, to je jen pro silné nervy a velké odvážlivce, ale všichni to zvládli.  Při návratu do parku nás cesta osvětlená plamínky svíček přivedla až k Bílé paní, která nám výměnou za nalezený a vrácený poklad vydala sladké překvapení a pergamen za odvahu. 

Doufáme, že se dobře bavili malí i velcí účastníci Dýňové slavnosti a že se za rok zase setkáme a oslavíme kouzelný podzim.