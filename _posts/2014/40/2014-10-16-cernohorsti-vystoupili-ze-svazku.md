---
title: Černohorští rozhodli v referendu o vystoupení ze Svazku. Blansko zboří v centru hotel Duklu
authors: Marek Osouch
category: zpravodajství
tags:
- Černá Hora
- Blansko
- komunální volby
- 40-2014 
---

Dvaapadesát procent pro, sedmačtyřicet procent proti je výsledek černohorského referenda, ve kterém lidé hlasovali o tom, zda má obec vystoupit ze Svazku vodovodů a kanalizací okresu Blansko. V Blansku tři čtvrtiny hlasujících rozhodli o zbourání hotelu Dukla.

Po necelých čtyřech hodinách od uzavření volebních místností bylo jasno. Černá Hora Svazek opustí. Velmi těsná většina rozhodla o vystoupení. Volební účast u referenda přesáhla 57 procent.  S počítáním neměli velké starosti. Pro referendum byla totiž jiná volební komise než pro volby.

Iniciátoři referenda ze sdružení Naše voda tvrdí, že díky tomu obyvatelé Černé Hory každý rok ušetří na ceně vody. Podle něj je ve Svazku cena vody enormně vysoká a vedení Svazku podle nich neumí hospodařit. Ten to odmítá. Referendum vyhlásili nakonec sami zastupitelé, nicméně současný starosta Ondřej Měšťan s výroky sdružení nesouhlasí. „Dnes slibovat cenu vody bez znalosti skutečností, za kterou by se provozoval vodovod a kanalizace, je opravdu nezodpovědné,“ prohlásil už před volbami starosta s tím, že bude hlasovat proti vystoupení. 

Referendum o vystoupení ze Svazku už v Černé Hoře bylo v roce 2009. Tehdy k němu ale nepřišel dostatek voličů, a referendum tak bylo neplatné. Stejně jako dnes bylo hlavním argumentem odpůrců Svazku předražené provozní náklady

### Blansko zboří Duklu

S komunálními volbami rozhodovali blanenští voliči také o tom, zda má město zbořit chátrající hotel Dukla. K referendu přišlo dvaačtyřicet procent voličů a z nich tři čtvrtiny hlasovaly pro zbourání. Referendum je tak pro nové vedení města závazné.

„Občané Blanska většinou hlasů rozhodli, že hotel Dukla na náměstí Republiky bude na náklady města odstraněn a vzniklé prostranství revitalizováno,“ konstatoval předseda komise pro hlasování Jiří Kučera. K zemi má jít budova už v příštím roce. Tento úkol tak čeká na nové vedení Blanska. Náklady na demolici a následné terénní úpravy se blíží deseti milionům korun. Končící zastupitelstvo naplánovalo na jeho místo park, nicméně nevyloučilo ani budoucí stavbu.

Pokud by Blanenští rozhodli opačně, nemohlo by vedení Blanska hotel zbořit, ale snažit se ho jen opravit a využít jeho prostory. Z webu města k referendu se dá ale jasně vyčíst, že blanenská radnice byla jednoznačně nakloněna zbourání. „Když zvítězí varianta ne, pak nastane zdlouhavý proces. Jen z městského rozpočtu takto náročná investice nepůjde realizovat. Během této doby bude muset být zajištěna základní údržba, která bude stále náročnější a nezabrání pozvolnému chátrání budovy. Objekt tak bude nadále překážet rozvoji středu města a hyzdit ho,“ stojí na webu Blanska. Referendum se však rozhodli zastupitelé vyhlásit z toho důvodu, že jde jednak o velké výdaje a také o velký zásah do urbanistické koncepce středu města. 