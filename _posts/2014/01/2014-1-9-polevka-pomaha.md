---
title: Když polévka pomáhá
authors: Andrea Šrámková
category: publicistika
tags: Boskovicko charita 1-2014
---

V Boskovicích na náměstí zavoněla čočková, v Letovicích hrstková, ve Lhotě Rapotině bramboračka, v Knínicích zelná… Polévka se rozdávala také v Kunštátě, ale zde spíš jako doprovodná aktivita – cílem setkání se zde jako každoročně stal živý betlém. Ale právě setkání se ve svátečním čase spojené se solidaritou vůči potřebným čím dál pevněji zakořeňuje mezi zvyky doprovázejícími přelom letopočtu na Boskovicku.
Tradici rozdávání polévky spojenou se sbírkou pro místní charitativní účely založila před devatenácti lety v Boskovicích restaurace Makkabi. Jejich Polévka pro chudé i bohaté se postupně stala inspirací i pro některé okolní obce. Na boskovickém náměstí se letos během jediné hodiny na Štědrý den v poledne rozdalo zhruba 1200 porcí polévky a v lahvích od okurek se za ni sešlo 68 911 korun, čímž částka, kterou Boskovičtí tímto způsobem darovali potřebným, překročila za dobu pořádání šest set tisíc korun.

Popáté vařili vánoční polévku také v Letovicích. Tam bylo vybráno téměř 27 tisíc korun. „Peníze budeme tentokrát předávat až koncem ledna, protože na stejný účel letos přidali částku vybranou při pořádání Mikuláše i letovičtí hasiči. Teprve se tedy bude rozhodovat, kdo a kolik dostane, aby se pomoc nedublovala,“ prozradila organizátorka Helena Kalasová. Podobně na upřesnění konkrétních příjemců čekají i obnosy z Boskovic nebo Kunštátu. „Na kunštátském náměstí je na Štědrý den stěžejní betlém. Podívat se sem přišlo kolem čtyř pěti set lidí a v pokladničce se během Štědrého dne nashromáždilo kolem 10 tisíc korun. Máme vytipováno asi pět možných příjemců, ale teprve se bude jednat o tom, komu připadnou. Ne každý je například ochoten přistoupit na podmínku zveřejnění,“ prozradil Marek Lepka za kunštátskou farnost, která zde živý betlém a s ním spojené aktivity pořádá.

Ve Lhotě Rapotině se pořádání polévkové sbírky ujali místní hasiči. Podávali ji letos už počtvrté, a to v podvečer 23. prosince u vánočního stromu. Za 64 litrů bramboračky vybrali přes šest tisíc korun (a jednu marku). Obnos již tradičně bude využit na akce pro lhotecké děti a seniory.

K dětem poputují také peníze, které se sešly za polévku v knínické kasičce. Zelňačku zde rozdávali na Nový rok a za výtěžek sbírky, podobně jako minulý rok, budou pořízeny nové hračky do mateřské školy.
