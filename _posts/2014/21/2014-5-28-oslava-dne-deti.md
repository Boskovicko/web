---
title: Někde oslaví Den dětí v sobotu, jinde v neděli
authors:
    - Tomáš Trumpeš
    - Ludmila Dobrozemská
category: kultura
tags: 
- 21-2014
- Boskovice
---
V Boskovicích pořádá dětský den jako obvykle ČSSD. Tradiční akce se koná v sobotu 31. května od 13 hodin v parku u zámeckého skleníku. Připraveny budou suvenýry, občerstvení, tombola a atrakce jako skákací hrad, trampolína, středověká střelnice či jízda na koních. Hrát bude country kapela Prak z Knínic.

Letovický Dětský den se koná rovněž 31. května, a to od 14 hodin na letišti Písečná. Na programu je připraveno mnoho her, technika hasičského záchranného sboru, letové ukázky modelů letadel a raket nebo technika leteckého klubu na zemi a možná i ve vzduchu.

Ve Vanovicích budou Den dětí slavit v neděli 1. června od 14 hodin. Za kulturním domem bude možné zhlédnout vystoupení kouzelníka nebo ukázku výcviku psů. Dětský den v Knínicích u Boskovic proběhne rovněž v neděli ale od 15 hodin v kulturním domě. Doubravice nad Svitavou zve v sobotu 31. května od 14 hodin na náměstí Svobody, kde současně s oslavou dětského dne dojde i na kácení máje. V Úsobrně naplánovali soutěže a kulturní program také na sobotu, ale předcházet mu bude od 14 hodin Běh naděje. 

Obec Velenov pořádá Dětský den v sobotu taktéž od 14 hodin, a to na pastvisku u rybníka. Po radovánkách pro děti i zde proběhne kácení máje. Ve Svitávce budou svátek dětí slavit v sobotu 31. května. Začátek je v parku městyse v 15 hodin. Rovněž v sobotu a rovněž v parku, tentokrát v zámeckém, se oslava koná v Šebetově, a to od 14 hodin. Pro neděli 1. června se rozhodli v Olešnici, kde dětský den pořádají od 14 hodin ve Ski areálu. 

Velké Opatovice zvou děti do zámku, v zámeckém sále a zámeckém parku proběhne Den dětí v 1. června od 14 do 18 hodin. Na programu je divadelní pohádka Královna Koloběžka, ukázka historického boje a historických zbraní nebo tvořivé dílny.


