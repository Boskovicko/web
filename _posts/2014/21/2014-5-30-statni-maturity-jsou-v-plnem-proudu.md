---
title: Státní maturity jsou v plném proudu
authors: Petra Bílá
category: zpravodajství
tags: 
- 21-2014
- státní maturita
- školy
- Boskovicko
---

Maturanti na středních školách nejen na Blanensku mají za sebou první část maturitní zkoušky. Od druhého do třináctého května psali didaktické testy. Společné zadání jedné úrovně obtížnosti dělali jak gymnazisté, tak maturanti na středních odborných školách. Od 26. května až do 10. června se studenti budou potit u školní, takzvané profilové části maturity.

Společná část maturity se skládala ze zkoušky z českého jazyka a literatury. Další povinnou zkoušku si mohli studenti zvolit z cizího jazyka nebo matematiky. Matematiku si vybralo menší procento studentů a právě matematika letos byla pro některé maturanty oříškem, na kterém si vylámali zuby. To potvrdil třeba ředitel boskovické Vyšší odborné školy ekonomické a zdravotnické a Střední školy v Boskovicích na Hybešově ulici. „Myslím, že hlavní nedostatek testu z matematiky byl v tom, že lehčí příklady byly až na konci. Student, který znejistěl na začátku, se ani k pochopitelnějším příkladům nemusel dostat,“ zhodnotil Vlach. Dodal, že na jeho škole společnou část maturity neudělalo dvaačtyřicet maturantů. „Z toho šestadvacet neprošlo zkouškou z matematiky, šestnáct neudělalo český jazyk, angličtinu, nebo němčinu. Procento neúspěšnosti je srovnatelné s výsledkem z loňského roku. Čísla trochu zkresluje počet studentů, kteří maturitu opakují,“ konstatoval Vlach.

Na škole, kterou vede ředitel Pavel Vlach, maturoval i Jan Lujka. Toho ještě čeká ústní část maturity, na kterou se v těchto dnech připravuje. „Maturuji na oboru veterinární prevence. Společnou část jsem dělal z matematiky a češtiny. Obě jsem udělal. I když část z matematiky byla hodně záludná, hodně o slovíčkaření a asi i proto to hodně lidí nezvládlo. Já jsem nešel systematicky od začátku do konce, ale po příkladech, které jsem věděl, že bych mohl dát. Ústní maturita mě čeká z předmětů technologie potravin, nemoci zvířat a český jazyk. Už mám za sebou i praktickou maturitu, která se skládala z úkolu v laboratořích, veterinárního úkolu na ošetřovně a v kravíně,“ vyjmenoval jeden z letošních maturantů Jan Lujka. Dodal, že náladu mu trochu kazí i to, že většina jeho kamarádů z řad maturantů už má zkoušku dospělosti v kapse.

Podle ředitelky Střední pedagogické školy v Boskovicích Hany Hortové maturity na její škole dopadly dobře. „Někteří naši studenti dosahovali i stoprocentní úspěšnosti. Výsledky didaktického testu z českého jazyka i slohových prací jsou takové, že až na jednu výjimku všichni prošli. Didaktický test z angličtiny ze sto dvaceti tří maturantů neudělali čtyři,“ vypočítala Hortová. Zato maturita z matematiky nebyla tak úspěšná. „Největší propad jsme zaznamenali u dálkových studentů. Denní studenti dopadli srovnatelně s loňským rokem,“ dodala Hortová. 

Naopak na střední odborné škole v Letovicích, zvládli matematiku všichni maturanti dálkového studia. Ředitelka školy Sylvie Ducháčková sdělila, že ve třídách denního studia bylo, co se týká matematiky, neúspěšnost okolo patnácti procent. „Několik studentů neprošlo ani maturitou z angličtiny, naopak němčinu zvládli všichni maturanti. I test z českého jazyka byl pro některé studenty problematický, nezvládlo ho asi sedm procent. V tomto počtu jsou však zahrnuti i ti studenti, kteří zkoušku opakovali,“ doplnila Ducháčková.
Podle informací krajského úřadu na všech středních školách na Blanensku a Boskovicku letos maturuje okolo devíti stovek studentů.
