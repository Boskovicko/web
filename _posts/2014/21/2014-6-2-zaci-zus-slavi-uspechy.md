---
title: Žáci boskovické ZUŠ Tomáš Mosler a Adam Honzírek slaví úspěchy
authors: Tomáš Trumpeš
category: kultura
tags: 
- 21-2014
- Boskovice
---

Významných úspěchů dosáhli dva žáci boskovické Základní umělecké školy: Tomáš Mosler a Adam Honzírek. Prvně jmenovaný uspěl jako klarinetista v programu brněnské filharmonie Mozartovy děti, druhý získal po vítězství v krajském kole druhé místo v celostátní soutěži kontrabasistů.

Mozartovy děti je název projektu Filharmonie Brno, který se zaměřuje na žáky základních a základních uměleckých škol. „Cílem projektu je šířit krásu hudby, ukázat dětem, že i klasická hudba může být uchopena pro ně blízkým, hravým a motivujícím způsobem. Součástí připravovaného programu, jehož nedílnou součást tvoří vystupování dětských souborů na náměstích v centru Brna, jsou i kreativní hudební dílny převážně pro děti ze ZUŠ,“ popsali projekt pořadatelé.

Zvláštního úspěchu dosáhl klarinetista Tomáš Mosler, který byl vybrán, aby si s brněnskou filharmonií zahrál na koncertě v Besedním domě. „S filharmonií si zahrajeme, jako kdybychom tam pracovali, tedy normálně v orchestru. Koncert bude 22. června v Brně, pak ještě jeden v Ostravě. Hrát budeme Dvořákovu Novosvětskou symfonii,“ popsal Tomáš Mosler. Ten hraje na klarinet od druhé třídy, tedy již devět let. Nyní je studentem prvního ročníku gymnázia. Na boskovické ZUŠ se učí na klarinet ve druhém ročníku druhého stupně, jeho pedagogem je Zdeněk Jindra. Vedle toho hraje ještě na kytaru u Martina Krajíčka, hrál také tři roky na klavír a šest let bicí. Jestli by se chtěl věnovat hudbě i jako profesionál, není doposud rozhodnutý. „Uvažoval jsem o tom a ještě pořád uvažuji. Ale nemůžu se pořád rozhodnout,“ uvedl Tomáš Mosler. Ten už mezi Mozartovými dětmi uspěl podruhé, v roce 2010 se s brněnskou filharmonií představil dokonce jako sólista.

Projektu Mozartovy děti se zúčastní také orchestr boskovické ZUŠ, který v rámci akce zahraje v sobotu 21. června od 12.15 na brněnském náměstí Svobody.

Druhé místo v celostátním kole soutěže kontrabasistů získal ve své kategorii po předchozím vítězství v kole krajském Adam Honzírek. „Kategorie jsou celkem čtyři podle věku. Z jihomoravského kraje do celostátního kola postoupili dva hráči, jeden z Brna v nižší kategorii a právě Adam. Už to byl velký úspěch a umístění v národním kole je fantastické, úroveň byla opravdu vysoká. Něco podobného se nepodaří často,“ uvedl Adamův učitel Petr Vymazal. 

Úspěch Adama Honzírka je o to pozoruhodnější, že Adam začal hrát na kontrabas teprve vloni v září. „Hrál u Martina Krajíčka na kytaru a teprve vloni přišel ke mně na kontrabas. Moc se mu to líbilo a po roce se rozhodl zkusit přijímačky na konzervatoř. To byl po roce hraní docela šok, ale Martin Krajíček Adama seznámil s panem Klečkou z brněnské konzervatoře a Adam začal jezdit také k němu. Repertoár, se kterým uspěl na soutěži, nazkoušel z poloviny se mnou a z druhé poloviny už v Brně,“ popsal Petr Vymazal. Adam Honzírek už dnes ví, že přijímací zkoušky na konzervatoř absolvoval úspěšně a v září zde proto zahájí svá studia. 

„Soutěž se mi líbila, i když nervy to samozřejmě byly. Konkurence byla silná, ostatní hráli výborně. A důležité je, že jsem se dozvěděl, v čem se mám ještě zlepšovat, díky tomu teď vím, na čem dál pracovat,“ uvedl mladý kontrabasista Adam Honzírek, který je také členem skupiny Kosher Trio.

Letos se do celostátního kola podařilo z kraje postoupit také dvěma studentkám literárně dramatického oboru, který v Boskovicích vede Michaela Vymazalová. Úspěch v celostátním kole je pro školu opravdu mimořádnou událostí. Dařívá se i žákům výtvarného oboru.

Soutěže neprobíhají pro jednotlivé nástroje každoročně, ale střídají se a talentovaný žák se tedy ve svém oboru může pokusit o úspěch vždy jednou za tři roky. „Letos probíhala soutěž kytar, klavírů a smyčců. Příští rok budou kupříkladu klarinety, trubky a další nástroje. Úspěch v národním kole je důležitý pro celou školu, prezentujeme se v celostátním měřítku, dělá nám to dobré jméno,“ doplnil předseda umělecké rady boskovické ZUŠ Martin Krajíček.
