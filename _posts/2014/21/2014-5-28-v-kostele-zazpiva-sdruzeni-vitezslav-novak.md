---
title: V evangelickém kostele zazpívá Pěvecké sdružení Vítězslav Novák
authors: Tomáš Trumpeš
category: kultura
tags: 
- 21-2014
- Boskovice
- koncerty
---
V evangelickém kostele v Boskovicích se v sobotu 31. května od 18 hodin uskuteční koncert Pěveckého sdružení Vítězslav Novák ze Znojma. Tento sbor nese již více jak devadesát let jméno předního představitele české moderny první poloviny dvacátého století.

„Pěvecké sdružení Vítězslav Novák při svém založení v roce 1920 navázalo na činnost do té doby samostatně působících českých sborů mužských a ženských, které od druhé poloviny 19. století v tehdy převážně německém prostředí pěstovaly českou sborovou hudbu a byly společně s činností Besedy znojemské hlavními šiřiteli české kultury. V dobách největší slávy sbor tvořilo více jak devadesát členů, v současné době se ke společnému zpívání schází více jak čtyřicet zpěváků. Sbor není dramaturgicky vyhraněný, v repertoáru najdeme skladby liturgické, duchovní, sbory umělé i úpravy lidových písní. Současným sbormistrem PSVN je od roku 2009 Jan Svoboda. Na sobotním koncertu uslyšíte sborová díla Leoše Janáčka, Franze Schuberta, Antona Brucknera a Igora Stravinského,“ uvedli pořadatelé koncertu.

