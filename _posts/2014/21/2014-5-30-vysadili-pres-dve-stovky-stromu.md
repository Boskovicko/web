---
title: Vysadili přes dvě stovky nových stromů
authors: Miroslava Krajíčková
category: zpravodajství
tags: 
- 21-2014
- Boskovice
- zeleň
---
Výsadbou více než dvou stovek nových stromů a doplněním keřových porostů pokračovala během dubna a května regenerace zeleně v Boskovicích. Radnice se zabývala i stížnostmi na nekvalitně odvedenou práci firmy údržbou zeleně se zabývající.

Na sídlišti Otakara Kubína bylo během dubna vysazeno 74 mladých stromů, 31 v lokalitě Chmelnice, 76 v prostoru sídliště na Hybešově ulici a v menším počtu na dalších místech. Celkem 209 mladých stromů, které nahradily odstraněné dřeviny nebo doplnily stávající porosty. Pozornost veřejnosti poutá pravidelný řez na hlavu, neboli odstranění výmladků u všech stromů, v aleji na Sokolské ulici. Zde ještě po olistění proběhne jejich zdravotní vyhodnocení a případné odstranění nevyhovujících stromů. Celkové náklady na úpravu veřejné zeleně se během letošního jara vyšplhaly na částku téměř 2,3 miliony korun, za běžnou údržbu zeleně zaplatilo město osm set tisíc.

„Se všemi úpravami jsme počítali již od loňského roku. Nyní se na základě stížností občanů a jejich zaslaných fotografií zaobíráme problémem špatně provedené práce firmy AB FACILITY z Prahy, která vyhrála výběrové řízení na běžnou úpravu zeleně v Boskovicích. S jejich zástupci jsme se spojili, předložili snímky dokumentující špatně provedenou práci a oni se písemně zavázali, že zvýší počet pracovníků a techniky, aby bylo vše v pořádku. Vzhledem k tomu, že ne všechna zeleň patří městu, měli jsme ještě další jednání o problému údržby zeleně se Správou údržby silnic, které patří krajské komunikace a tedy zajišťují i odstranění plevelů, dále s pracovníky majícími na starosti čistotu chodníků a místa, kde se venčí psy, přišli také zástupci nezaměstnaných, kteří s údržbou pomáhají,“ dodala místostarostka Jaromíra Vítková s tím, že co se týče údržby veřejné zeleně, bude snad již vše v pořádku.

