---
title: Boskovice hostily mladé fotbalisty
cover-photo: http://i.zoul.cz/NlEQyyP.jpg
authors: Lubomír Slezák
category: sport
tags: 
- 21-2014
- fotbal
- Boskovice
---
V sobotu 24. května se do Jihomoravského kraje přesunul jubilejní desátý ročník největšího fotbalového turnaje pro fotbalisty do 10 let - E.ON Junior Cup 2014. Šestým místem, kde se tento turnaj letos hrál, byly Boskovice. Areál v Červené zahradě přivítal 24 mužstev, která bojovala o postup do velkého finále.

Novinkou letošního ročníku byl herní systém, který na fotbalová hřiště pustil mnohem víc hráčů než například v loňském roce. Za každý klub hrála dvě mužstva současně a jejich výsledky se sčítaly. To mohlo relativně být výhodou velkých klubů, ale boje v Boskovicích ukázaly, že i fotbalově menší kluby se o postup mohou poprat.

Dvacet čtyři týmů bylo rozděleno do čtyř skupin po šesti účastnících, ve kterých se celky utkaly mezi sebou a na základě dosažených výsledků postoupily do dalších bojů. Složitým pavoukem se do semifinále probojovaly tři brněnské celky, doplnil je nejlepší tým z našeho okresu, celek Blanska.

Do finále postoupily Sparta Brno a Zbrojovka Brno a právě tyto dva celky si zahrají i zářijový finálový turnaj. Z výsledku 8:6 se radovala Sparta Brno, která v Boskovicích vyhrála.

Vynikajícím úspěchem je třetí místo mladých blanenských fotbalistů, první desítku uzavřel tým Velkých Opatovic, domácí Boskovice skončily na třináctém místě.

Konečné pořadí: 1. FC Sparta Brno, 2. FC Zbrojovka Brno, 3. FK Blansko, 4. ČAFC Židenice Brno, 5. TJ Tatran Kohoutovice, 6. RSM Hodonín, 7. SK Líšeň, 8. FC Kyjov, 9. MFK Vyškov, 10. TJ Sokol Velké Opatovice, 11. Svratka Brno, 12. SK Řečkovice, 13. FC Boskovice, 14. FC Slovan Brno, 15. FC Medlánky, 16. FC Moravský Krumlov, 17. RAFK Rajhrad, 18. FK SK Bosonohy, 19. SK Chrlice, 20. Sokol Hrušky, 21. FC Slovan Rosice, 22. TJ Tatran Bohunice, 23. FC Veselí nad Moravou, 24. SK Slatina Brno.

Nejlepším brankářem byl vyhlášen Martin Kučera ze Sparty Brno a nejlepším hráčem Sabina Střížová (ČAFC Židenice Brno). Titul nejlepšího střelce si odnesl František Čejka (FC Boskovice), autor 21 branek.


