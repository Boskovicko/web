---
title: Šesté volné pokračování hovoru s nekonvenčním důchodcem MUDr. Petrem Lukešem
authors: Petr Lukeš
category: napsali nám
tags: 
- 21-2014
- Boskovice
---
Moje dnešní téma se opět týká stálé diskuze o škodlivosti či prospěšnosti Coca a Pepsi-Coly. Jako odstrašující případ byl uveden článek o úmrtí mladé třicetileté ženy Natashy Harris, která pila od svých 16 let 10 litrů Coca-coly denně. V roce 2013, tři roky po jejím úmrtí, došel koroner k závěru, že příčinou úmrtí a podstatným faktorem bylo pití velkého množství Coca-coly. Podívejme se na životní příběh N. Harris. Natasha za 10 let porodila 8 dětí, málo jedla a vykouřila 30 cigaret denně. Troufám si tvrdit, že právě díky tomuto nápoji při své životosprávně vydržela tak dlouho být relativně zdravá, porodit 8 dětí, protože podle slavných gynekologů žena neotěhotní, pokud její tělo není zdravé a na těhotenství připravené. Vykouřit 30 cigaret denně by se dalo přirovnat k dehtovému ropovodu do jejích plic a ještě být povolná sexuálnímu maniakovi, který ji po dobu 10 let udělal 8 dětí. To chce velký přísun energie.

Provozoval jsem dětské lékařství 40 let a rád bych podotkl, že mám děti rád, ne sice jako pedofil, ale můžu čtenářům sdělit své zkušenosti z ordinace. Když denně ošetříte průměrně 20 dětí, tak toho po práci máte dost. Pokud mi přišla do ordinace matka se 4 dětmi najednou, byla obyčejně psychicky i fyzicky hodně vyčerpaná a po odchodu přibylo i mně pár šedin. Nejméně čtvrt hodiny jsme pak se sestřičkou uváděli kůlničku na dřevo zpět na naši ordinaci. Náš stát, když se narodí trojčata, čtyřčata či paterčata, přidělí matce nejméně dvě pomocnice. Nedovedu si představit, že bych na 8 dětí byl sám bez nějakého životabudiče a pomocníka. Je však pravdou, že přestože piji 50 let Coca-colu, bych asi 10 litrů do sebe nedostal pro velké množství tekutiny a pro přesycení kysličníkem uhličitým, který pravidelně vyštěrchávám a colu ředím 1/3 vody. Lékaři mi dají za pravdu, že pokud pacient dostává 3 až 3,5 litrů tekutiny v pomalých kapacích infuzích déle jak 14 dnů, umírá na otok plic, selhání ledvin, přetížení srdce a otok mozku. 

Ale zpět ke Coca-cole. Musím připomenout, že colu pijí špičkoví sportovci jako například Jágr, který nás ve 42 letech reprezentuje na olympijských hrách, dále pověstný tenista Vitas Gerulaitis, kterému přezdívali neukázněný playboy, protože v pěti setových bitvách vypil až 15 2dcl lahviček Coca-coly, pak si vybral dvě krásné dívky a šel se s nimi pomodlit. Mohl bych uvést mnoho dalších případů, ale vraťme se k případu Natashy. Bezprostřední příčinou smrti dle koronera tři roky po úmrtí měla být hypokalemie způsobená kyselinou fosforečnou. Nechápu, že by se hypokalemie projevila až po čtrnáctiletém pití 10 litrů coly denně. Mám pocit, že pro lidstvo této zeměkoule se vždy musí najít jasný a jednoduše pochopitelný zabiják, aby byl lid spokojen. Když to není zahradník, či polda Degarmo, tak to bude cholesterol nebo Coca-cola. Musím tady ještě místopřísežně přiznat, že s výrobci Coca-coly nemám žádnou smlouvu na propagaci, doufám však, že po otištění tohoto článku mi na stáří nabídnou místo coca-colového sommeliera (to byl pokus o legraci). Ještě bych doporučil koncernům tabákovým a Coca-cole, že by udělali krásné humánní a velkorysé gesto, kdyby poslali sponzoring na 8 sirotků za tržbu, kterou získali od Natashy Harris a ode mě. Čímž si nemyslím, že by toto gesto mohlo být bráno jako přiznání škodlivosti Coca-coly. 

Teď bych rád napsal něco o složitosti dějů v našem organismu. Každý člověk má v sobě stovky milionů enzymů (dobře popsaných je však zatím asi 90 tisíc), které nás chrání. Takže i toxické látky po průchodu do buňky jsou štěpeny a syntetizovány. Přičemž každá buňka má v sobě průměrně až tisíc enzymů bílkovinné povahy. Tyto enzymy jsou seřazeny jako na pásové výrobě ve fabrice a každý enzym katalyzuje určitou reakci. Podle reakce, kterou provádí, se tyto enzymy rozdělují do šesti tříd:

1) oxydoreduktázy, 2) transferázy, 3) hydrolázy, 4) lyázy, 5) izomerázy a 6) ligásy (syntetásy). Tyto enzymy jsou pak příčinou, proč reakce, které známe ve zkumavce (in vitro) neprobíhají stejně v živé buňce (in vivo). Potom jednoduché vysvětlení, že kyselina fosforečná vyváže draslík až za 14 let a člověk umírá, nemusí být úplně pravdivé. Každou reakci i chování člověka lze vysvětlit jednoduchým zdůvodněním. Podobně jako reakci či chování krásné novicky při plavbě zaoceánským parníkem. Jeptiška si vedla deník plavby. Pondělí – odložila jsem mnišskou sutanu. Úterý – všiml si mě kapitán a provedl mě po lodi. Středa – pozval mě ke svému stolu na večeři. Čtvrtek – vzal mne na kapitánský můstek, tam mi dělal nemravné návrhy a pohrozil mi, že pokud se mu neoddám, tak potopí loď. Pátek – zachránila jsem 1580 pasažérů. Takže z tohoto příkladu by někdo mohl para logicky vyvodit, že kdyby např. kapitán Costa Concordie měl na palubě krásnou novicku, tak to s lodí nemuselo takto dopadnout. 

Ještě musím dodat něco k těm enzymům. Přestože každá buňka má kolem 1000 enzymů a tato zásoba se zdá nevyčerpatelná, musím říct, že s přibývajícím věkem se počet enzymů snižuje, dostavuje se pocit únavy, vyčerpání a nastupuje proces stárnutí. Ten se samozřejmě dostavuje rychleji při nesprávné a neukázněné životosprávě. 

Co na závěr. Zdravotní stav této planety a tedy i naší Země se nezlepšuje, spíše naopak. Stále modernější diagnostické přístroje pacienty neléčí, pouze určí diagnózu,  někdy značně nepřesnou, takže pacient běhá od lékaře k lékaři a stále se cítí špatně. Léky, které bere, nepomáhají a jsou navíc ještě hodně drahé. Vše se vysvětluje stresem a slabou psychikou. Lékaři s pacientem moc nekomunikují, spíše jen straší. Poté se pacient obrací na léčitele, kteří jej vyslechnou, podají byliny, doporučí pohybové aktivity, upraví stravu a pacientovi se uleví. Dobrý lékař nemůže mít jen titul, musí mít:

1) dar empatie, tzn. vcítit se do pacienta, snahu porozumět jeho steskům,
2) intuici, to je tzv. šestý smysl, 
3) instinkt zachovaný z dětství.

Musím říct, že jsem si tento instinkt tříbil jako pediatr od dětí. Ty mi např. potvrdily neškodnost Coca-coly. Když jsme pořádali zábavné akce nejen pro děti a na stolech byly nalité různé nápoje, pivo, Coca-cola, džus, kyselky a další, tak zrovna ty nejmenší tří až pětileté, které ještě nemohly být zblblé negací Coca-coly, tak 8 dětí z 10 se praly o colu a zbylé dvě o pivo. Džus přišel na řadu, až když už nebylo co pít. Vždy se cítily dobře na rozdíl od dospělých, kteří to často přehnali s jinými nápoji. 

Tyto tři výše citované vlastnosti by měli mít i lidé na vedoucích postech a  hlavně politici, kteří nebudou myslet jen na sebe. Pak bychom mohli doufat v lepší zítřky. 


