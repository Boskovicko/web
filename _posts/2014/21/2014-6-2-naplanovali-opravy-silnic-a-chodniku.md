---
title: Naplánovali opravy silnic a chodníků
authors: M. Krajíčková
category: zpravodajství
tags: 
- 21-2014
- Boskovice
- Vratíkov
---
V rámci pravidelných oprav komunikací byly letos k rekonstrukci vybrané dvě silnice a tři úseky chodníků. 

Již na konci července by měla být dokončena oprava silnice v boskovické místní části Zábraní-Vratíkov. „Oslovili jsme sedm firem, nabídky přišly dvě. Vyhrála pražská firma Colas, která nabídla cenu 835 tisíc korun. Záležitost je ve Vratíkově prioritní tam, kde byla v nedávné minulosti provedena výměna vodovodního řádu,“ konstatoval starosta Jaroslav Dohnálek.

Oprava komunikace včetně výměny obrubníků čeká i ulici Janáčkovu v Boskovicích. Radnice naplánovala i další opravy chodníků, tentokrát na ulici Havlíčkově v úseku od křižovatky s ulicí Sokolskou po Legionářskou, na Sokolské od křižovatky s ulicí Havlíčkovou po Sadovou a také jednu stranu ulice Sušilova. „Opravy město provádí každý rok na základě dlouhodobě vypracovaného seznamu. Letos je z rozpočtu vyhrazena částka 2,5 milionu korun. Zatím rada odsouhlasila ty opravy, které bylo potřeba vysoutěžit a následně zrealizovat. Pokud pak ještě zůstanou peníze v rozpočtu, budeme pokračovat v dalších opravách vybraných komunikacích,“ upřesnila místostarosta Jaromíra Vítková.

