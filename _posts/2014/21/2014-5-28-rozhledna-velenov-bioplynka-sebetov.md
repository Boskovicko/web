---
title: Rozhledna ve Velenově bude, bioplynku v Šebetově nechtějí
cover-photo: http://i.zoul.cz/z5Q9wQr.jpg
authors: Tomáš Trumpeš
category: zpravodajství
tags: 
- 21-2014
- Velenov
- Šebetov
- referendum
---
Společně s volbami do Evropského parlamentu probíhaly ve dvou obcích na Boskovicku místní referenda. Ve Velenově občané v referendu rozhodovali, zda má obec vystavět rozhlednu, Šebetovští dostali možnost vyjádřit se k projektu likvidátorny prošlých potravin ze supermarketů. Velenovští dali ke svému projektu souhlas, v Šebetově občané záměru vystavili stopku.

### Velenov

Žádným problém s naplněním potřebné účasti občanů při hlasování v referendu neměli voliči ve Velenově. Svůj názor na výstavbu rozhledny jich přišlo vyjádřit dokonce 88 procent. „Účast mě moc potěšila a ještě více mě potěšil výsledek, skoro 60 procent hlasujících se vyjádřilo pro výstavbu rozhledy, 40 procent bylo proti,“ uvedl starosta Jan Havelka. Vysoká účast se projevila i ve volbách do Evropského parlamentu, i když ne všichni, kteří přišli k referendu, dali hlas i kandidátům na europoslance. „Rozdíl tam je, ale i tak máme účast ve volbách do Evropského parlamentu asi 70 procent, což bude nejspíš rekord,“ doplnil starosta Velenova. Ve srovnání s celorepublikovou účastí, která byla před uzávěrkou našich novin odhadována asi na 20 procent, je to skutečně značný rozdíl.

Podle starosty Jana Havelky teď obec nebude dělat žádné unáhlené kroky, rozhledna by se měla nejspíše začít stavět až v příštím volebním období. „Nemyslím si, že je dobré, aby do stavby zasahovaly volby a muselo v ní pokračovat nové vedení obce. Takže nepokládám za pravděpodobné, že bychom začali stavět ještě letos, donutit by nás k tomu mohla jen nějaká velmi příznivá konstelace v možnosti získat výhodný dotační titul,“ upřesnil Jan Havelka s tím, že velenovské zastupitelstvo se k jednání nad výsledky referenda sejde tuto středu.

### Šebetov

V opačném gardu se vyjádřili občané Šebetova ke stavbě Střediska energetického využívání a recyklace surovin neboli bioplynové stanice získávající plyn mimo jiné z prošlých potravin ze supermarketů. Poměry procent bylo opět takřka přesně 60 ku 40 procentům, většina se však tentokrát vyslovila negativně. Účast voličů u referenda činila bez čtyř desetinek 50 procent. Jak se to odrazilo na účasti u voleb do Evropského parlamentu, Šebetovští nezveřejnili. „Referendum prokázalo, že občané o tento záměr nemají zájem. Pro mě je zásadní, že se občané mohli legitimně sami vyjádřit. Myslím, že je správné, že se rozhodlo přímo na základě vůle občanů a ne pouze zastupitelů,“ okomentoval výsledek šebetovský starosta Zdeněk Čížek.