---
title: V Boskovicích otvírají Family Point
authors: M. Krajíčková
category: zpravodajství
tags: 
- 21-2014
- Boskovice 
---
V budově boskovického městského úřadu na náměstí 9. května bude ve středu 11. června ve 14 hodin slavnostně otevřen nově vybudovaný Family Point. Jedná se o bezbariérové místo pro rodinu, které je mimo jiné vybaveno přebalovacím pultem, křeslem na kojení, hračkami, pastelkami a knihami. 

Projekt Family Point realizuje Centrum pro rodinu a sociální péči, které vytváří síť míst, kde se mohou rodiče pečující o malé děti v průběhu dne zastavit a uspokojit jejich základní potřeby. Projekt vznikl za podpory Jihomoravského kraje, který na vybudování tohoto zázemí přispěl částkou 40 tisíc korun. Slavnostního otevření se zúčastní náměstek hejtmana Jihomoravského kraje Roman Celý a místostarostka Boskovic Jaromíra Vítková. 

