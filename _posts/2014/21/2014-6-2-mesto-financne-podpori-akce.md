---
title: Město finančně podpoří prázdninové akce
authors: M. Krajíčková
category: zpravodajství
tags: 
- 21-2014
- Boskovice
- dotace
- festivaly
---
Na základě žádostí od Unijazzu Praha, Českého svazu chovatelů, Základní organizace chovatelů koček Boskovice a Festiválku bez bojů a válek, které obdrželo Město Boskovice, schválila rada města finanční dary na jejich akce. 

Ve dnech 10. až 13. července se uskuteční již 22. ročník Festivalu Boskovice. „Na Festival, se kterým je město úzce spojeno, přispíváme každoročně. Letos jde o částku 20 tisíc korun, která by měla být využita především na tvorbu materiálů sloužících k propagaci města“, uvedl starosta Jaroslav Dohnálek. „Stejnou částkou přispějeme i na Mezinárodní výstavu koček ušlechtilých plemen. Z části i z důvodu, že má velkou návštěvnost a reprezentuje město i v širokém okolí,“ doplnil. Ta bude pořádána 9. a 10. srpna v prostorách zimního stadionu. O něco méně dostanou organizátoři kulturní akce Festiválek bez bojů a válek, který je naplánovaný na 16. srpna v prostorách Muzea. „Na Festiválek jsme přispěli částkou pět tisíc korun. Pořadatel už obdržel příspěvek z grantového systému města a navíc jde o jednodenní akci“, vysvětlil rozhodnutí města Dohnálek. 

