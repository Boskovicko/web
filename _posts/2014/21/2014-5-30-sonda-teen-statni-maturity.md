---
title: "Sonda teen: Několik let už opět probíhají státní maturity, vnímáš je jako přínos?"
authors: Ludmila Dobrozemská
category: publicistika
tags: 
- 21-2014
- Boskovice
- sonda teen
- ankety
- státní maturita
---
Vrátit maturitě prestiž a výpovědní hodnotu o vědomostech studentů, srovnat laťku ve vzdělávání u jednotlivých škol, zastavit propad ve vědomostech, to byly některé z důvodů k návratu k jednotným zkouškám z dospělosti. Jak je vnímají studenti?

### Pavel, 17 let

Je asi dobré, když to má nějakou státní úroveň, ale naopak, na každé škole se učí úplně něco jiného a porovnávat studenty s různými znalostmi stejnou zkouškou je docela divné. Já to tak vidím i u sebe. Studuji průmyslovku, proč bych měl skládat zkoušku, ve které rozhodně nebudu tak dobrý jak gymnazista, přitom gymnazista ji udělá levou zadní a já se budu trápit.

### Michaela, 19 let

Nechci rozhodně nadávat jen tak z plezíru na snahu sjednotit maturity a udělat je spravedlivějšími. Bezpochyby byl na počátku všeho dobrý úmysl, ale jak už to bývá, představa je, alespoň dle mého, ve výsledku zas jednou rozdílná od reality. Jednou třeba vážně budou přínosem pro všechny, ale to si zřejmě ještě žádá řadu let a řadu omylů, z nichž si tvůrci maturit vezmou ponaučení.

### Tomáš, 20 let

Jako přínos vnímám spíš myšlenku státní maturity, aneb prověří to, jak jsou na tom jednotlivé školy atd., ale méně už současný způsob, jak se to dělá. I když – jsem už trochu mimo středoškolské prostředí.

### Jana, 20 let

Když jsem maturovala – a to státně, vnímala jsem spíše zděšení, potom to probíhalo docela dobře a nemůžu říct, že bych byla proti. Dalo by se říci, že už je mi to teď celkem jedno, ale stejně bych byla ráda, kdyby se maturity ustálily na určité verzi a stále se neměnily. Určitě by to bylo lepší pro studenty i učitele.

### Jan, 21 let

Státní maturitu vnímám jako opětovné selhání. Podle mě je to krok zpět, co se týče středoškolského vzdělávání. Jednak je zde mnohem větší časová prodleva výsledků, jednak si na státní maturitě někdo nehorázně namastil kapsu a teprve nedávno se zjistilo, že státní maturita je k ničemu. Gratuluji ministerstvu školství, mládeže a tělovýchovy k tak nečekanému závěru. Každá střední škola s maturitou je svým způsobem unikátní, proto třeba maturitní vysvědčení z Gymnázia Boskovice by mělo mít jinou váhu než maturitní vysvědčení ze Střední soukromé školy podnikatelské. Na jednu stranu je dobře, že je určená nějaká norma, co by studenti, kteří vyjdou ze střední školy měli umět, ale na druhou stranu si uvědomme, že k tomu jsou zde osnovy. Každá škola má své určité zaměření a tím, že uděláme jakousi normu pro maturitní zkoušku, tak tím rozhodně nepodpoříme ducha školy, ale naopak můžeme udělat jednu střední pro všechny a odtud budou vycházet studenti roboti, stejné znalosti, stejné dovednosti. 

