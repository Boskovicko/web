---
title: Dotace pomohou lokalitě U Otylky
authors: M. Krajíčková
category: zpravodajství
tags: 
- 21-2014
- Boskovicko
- zeleň
---
Vyčištění okolí kaple sv. Otýlie, veřejná výtvarná soutěž nebo nová informační tabule, nejen to má přinést akce Pečujeme o významný krajinný prvek, na níž Boskovice získaly od kraje dotaci.

Pětačtyřicet tisíc, tolik bude investováno do úpravy lokality zvané U Otylky. „Souvisí to s oblastí enviromentálního vzdělávání, výchovy a osvěty, kdy odbor životního prostředí společně se sdružením mládeže Vatra a dalšími občany chce dostat do povědomí občanů nejen tuto památku, ale celou lokalitu. U kaple bude na tabuli umístěn nový text, který přiblíží významný krajinný prvek i jak se zde mají lidé chovat. Nebudou chybět zeměpisné údaje, geologické, botanické a zoologické zajímavosti okolí kapličky, taktéž bude připomenuta její historie. V informačním centru Boskovic a v okolních obcích přibudou nové propagační materiály,“ uvedla místostarosta Jaromíra Vítková.

V rámci propagace místa i environmentální osvěty pořádá oddíl Vatra v sobotu 28. června U Otylky akci pro děti. Každý účastník si bude moci zasoutěžit a zahrát různé hry a ke konci dne opéct špekáček v blízkosti kaple svaté Otýlie. K té je také na 3. srpna naplánovaný pochod.

