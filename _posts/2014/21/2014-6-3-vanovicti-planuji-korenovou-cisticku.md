---
title: Vanovičtí plánují kořenovou čističku
authors: Vendula Dvořáková
category: zpravodajství
tags: 
- 21-2014
- Vanovice
---
V posledních letech se v obcích rozmáhá trend ekologických a ekonomicky výhodných projektů. Ne jinak je tomu i ve Vanovicích, kde by v budoucnu rádi měli svoji vlastní kořenovou čistírnu odpadních vod. Podle starosty obce však mají ještě plány k dokončení hodně daleko, vše je zatím ve fázi studií projektantů. 

Čistička by měla být situována na rybníce na konci obce směrem k Šebetovu. O projektu se diskutovalo několik let, hovořilo se i o výstavbě klasické čistírny odpadních vod. „Toto je řešení, které zapadne do rázu krajiny,“ okomentoval starosta Petr Dvořáček rozhodnutí obce. Celý nápad vyplynul ze všeobecné diskuse. Vzhledem k fázi projektu není jasná výše nákladů, už teď je ale jisté, že finance se vyšplhají výše, než se předpokládalo, protože obec musí vybudovat dvě oddělené kanalizace.

Obrovským kladem kořenových čističek je kromě ušetření krajiny nevzhledných staveb i to, že náklady na jejich údržbu jsou podstatně nižší než u klasických čistíren a jejich obsluha není složitou a komplikovanou záležitostí.

