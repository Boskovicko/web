---
title: "Psali jsme roku 1996: Konflikt ředitele školy a faráře v Lysicích"
authors: Jitka Melkusová
category: publicistika
tags: 
- 21-2014
- Boskovicko
- historie
- 25 let Boskovicka
---
Rok 1996 byl rokem voleb do Poslanecké sněmovny, kdy ČSSD zvítězila v okrese na celé čáře, a do Senátu. Na dva roky tam zaujal místo Libor Pavlů (ČSSD), starosta Blanska. Za významnou lze považovat skutečnost, že bylo rozhodnuto o zavedení jednotných úředních hodin na úřadech. Byl to rok mimořádně dlouhé zimy, kdy cestářům nezbylo na opravy silnic a zemědělci zaorali několik tisíc hektarů ozimů, které pod sněhem zplesnivěly. Prodělala koupaliště, zvýšení návštěv zaznamenali na zámcích. Byl to rok výstrah přírody - prudkou povodeň zažili v Drnovicích a také v Crhově.

Byl to také rok přepojování telefonů z analogu na digitál. To znamenalo, že Boskovice už neměly limit 2400 telefonních čísel, ale nekonečnou řadu. Definitivně skončil i další historický fenomén - rozhlas po drátě. Vrátily se devítky a střední školy nabízely o dvě třetiny více míst než bylo dětí. V Letovicích postavili novou rodinnou školu, vznikaly vyšší odborné školy.

Od nového roku byli bez práce zaměstnanci svitáveckého Svitexu. V Boskovicích se postavila nová budova Komerční banky za 26 milionů. Padlo rozhodnutí, že knihovna se postěhuje do rohlíku a starostové v regionu řešili, zda a jak podporovat takzvanou veřejnou dopravu. V Letovicích se začal stavět most za téměř 8 milionů, v Kunštátě otevřeli penzion pro důchodce. Svatý Jakub dostal novou střechu za 1,7 milionu a zrušili stoletou sodovkárnu v Olešnici. Na konci roku se otevřel v Boskovicích první supermarket - COOP.

V červnu byla uzavřena smlouva mezi městem a Brumedou na provozování nemocnice. Současně byla ustavena pracovní skupina, která měla vytvořit smlouvu definitivní. Už v září ale byla pracovní skupina rozpuštěna, její návrhy rada neakceptovala a starosta Smoleja vytvořil vlastní verzi. (Lobby zapracovala, hlasovalo se těsně.) To přesto, že zpráva komise říká: „Na základě konzultace v oblasti daňové, ekonomické a právní je takto stanovený pronájem nejhorší formou hospodaření s majetkem města a je pro město ekonomický nevýhodný.“

V Boskovicích učili věřit vlastním silám Rusové Boris Tichanovskij a Jelena Tomilina, dnes významní učitelé z oblasti celostního vnímání, u Tasovis spadl bombardér, když předtím přeletěl proklatě nízko nad Boskovicemi. Do Poříčí a Kořence přibyli noví spoluobčané z Borodinovky v Kazachstánu, westernové městečko přivezlo koně z USA.

Ocenění Dům roku získal Lasákův mlýn (94) a Makkabi (95), když předtím toto ocenění udělované městem získala Podzámecká vinárna (90-92) a Banka Haná (93). (Tehdy zřejmě udělování tohoto ocenění zaniklo.) Vytvořili jsme pěknou řádku rozhovorů - s policií, o stavbě COOP, výročí Minervy, nemocnici, dětské léčebně, ergoterapii, se starostou Smolejou a řadu dalších.

Ke konci roku nastoupila do redakce Leona Paroulková.

### Boskovická radnice nesouhlasí s kupní smlouvou mezi Realstavem a Bytovou správou

Městské zastupitelstvo poté, co zasedalo mimo jednací síň (pokolikáté už) požádalo likvidátora Bytové správy, státního podniku v likvidaci, podat u soudu návrh na smírčí řízení v souvislosti se zrušením kupní smlouvy z 21. 12. 1995 uzavřené mezi Bytovou správou v likvidaci a Realstavem, dále kupní smlouvy z 24. 10. 1994 mezi stejnými institucemi, uzavřené podle výjimky udělené ministerstvem pro privatizaci a správu národního majetku. Dále po likvidátorovi požaduje jmenovitý seznam pohledávek a závazků ke dni, kdy Bytová správa vstoupila do likvidace, tedy k 31. 8. 1994. Starosta dále informoval katastr nemovitostí a banku, u níž má Realstav zřízené zástavní právo na předmětné nemovitosti, o záměru města napadnout obě smlouvy u soudu.

Jak sdělil starosta, bylo město k tomuto postupu dohnáno ze dvou důvodů. Na ministerstvu pro privatizaci získal odlišné informace, než jaké byly dosud veřejnosti předkládány ve věci privatizace kotelen a dále poslední krok likvidátora Bytové správy byl diametrálně odlišný od poslední vzájemné dohody.

Město se na základě tlaku ze strany Realstavu rozhodlo získat zpět 11 kotelen, které Realstav získal v roce 1994. Ten jako důvod, proč nechce kotelny nadále provozovat, uváděl jejich ztrátovost. Za účelem jejich provozování proto Realstav zřídil dceřinnou společnost Thermo DDK. Postupně ale od svého záměru ustupoval, až nabídl k odprodeji pouze dvě kotelny. 

Na základě této skutečnosti rozhodla boskovická radnice požádat likvidátora o zrušení kupních smluv.

A co se někteří radní v roce 1994 na ministerstvu dozvěděli?

Dostali doporučení, aby požádali o bezúplatný převod kotelen do majetku města a k tomu nádavkem dostanou i domy potřebné k zabezpečení všech úkolů souvisejících s jejich správou.

### Farář rozlišuje děti na vaše a naše

##### RN 5; 5/3

„Farář je svérázná osoba a – bohužel – působí v naší obci destruktivně,“ prohlásil na zasedání zastupitelstva starosta Lysic Petr Štusák. Tuto větu vyřkl vždy uvážlivý starosta na závěr dvouhodinového jednání, které se zabývalo vleklým sporem mezi zdejší základní školou a duchovním správcem lysické farnosti Františkem Provazníkem.

Ten totiž poté, co škola nevyhověla jeho žádosti ohledně školního lyžařského výcviku, zahájil písemnou kampaň za odvolání ředitele školy Zdeňka Burýška. Své dopisy poslal na vědomí školskému úřadu, české školní inspekci a lysickému obecnímu úřadu. Dále Výbor na ochranu rodičovských práv v Lysicích zastoupený Antonínem Suchánkem žádá „inspekci“ Školského úřadu v Blansku o splnění devítibodové žádosti, neboť „ztratil důvěru ve vedení školy a prokáží-li se uvedené skutečnosti, žádají odvolání ředitele“.

Jak zastupitelstvu ředitel Burýšek řekl, během ročního sporu do poslední chvíle věřil, že se s farářem dá domluvit, a že se mu podaří nastolit dobré vztahy. Proto při druhém jednání na brněnském biskupství, kde byl již přítomen i starosta Štusák, dokonce slíbil, že se v hodinách tělesné výchovy nebude pouštět hudba s anglickými texty, a že nebude ve škole v hodinách sexuální výchovy pouštět kazetu Láska je láska autora Radima Uzla. Pan farář prý tehdy dal jediný slib – že nebude hanobit školu na veřejnosti.

Ředitel Burýšek svých slibů nyní lituje. Velmi špatně se totiž vyrovnává s vědomím, že zasahoval do výuky svých kolegů proti svému přesvědčení. Všechny diskuse pro něho již skončily a ze všeho nejvíce ho děsí, že farář rozděluje děti na vaše a naše. 

Lysičtí učitelé stojí za svým ředitelem a žádají obec, aby iniciovala odvolání faráře Provazníka z farnosti. Burýšek totiž není jediný, kdo má s farářem špatné zkušenosti. Zcela otevřeně se na zastupitelstvu hovořilo o tom, že farář kupuje pornografické časopisy, že nabádá v hodinách náboženství děti k tomu, aby se ptaly svých otců, kolik hodin věnují motlitbám a kolik sexu, či vulgárním způsobem popisuje pohlaví na obrázcích antických soch.

Jak nám potvrdil komisař blanenské kriminální služby Ilja Sušánka, policie šetří některé záležitosti, které se týkají činnosti faráře Provazníka ve vztahu k dětem.

Někteří věřící dokonce navštěvují bohoslužby raději v Kunštátě a jiných místech. „Jsem věřící, který však faráře Provazníka nebere,“ vyjádřil se na zasedání místostarosta Miroslav Kosička. Ředitel školského úřadu Pavel Vlach, který se má spolu se starostou Štusákem a ředitelem Burýškem zúčastnit jednání na brněnském biskupství 11. března nám sdělil: „Nesmíme dopustit, aby se rozdílné názory dospělých řešily přes děti. To se v Lysicích už stalo a je to tak špatně.“

Farář Provazník nám sdělil, že celý problém, tak jak je prezentován v masmédiích, už přesahuje jeho kompetence. Čeká, až všechny záležitosti prošetří příslušné orgány. Na stole mu však leží 150 faktických záležitostí.    
       
##### RN 6; 19/3

Lysičtí trvají na odchodu faráře Františka Provazníka; Štusák: Krok teď musí udělat biskupství

##### RN 7; 2/4

Lysičtí občané jsou zklamáni průtahy ze strany biskupství; Starosta obviňuje faráře Provazníka ze lži

##### RN 9; 30/4

Cirkev nechce připustit, že na vině je farář; V lysické škole je klid

##### RN 10; 14/5

Lysický farář přeložen; Církev obvinila masmédia ze skandalizace

##### RN 11; 28/5

Lysická škola je nucena řešit problémy se zfanatizovanými dívkami

##### RN 14; 16/7

Lysická aféra se obrací proti rodinám
