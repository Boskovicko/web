---
title: V našem největším zájmu
authors: Tomáš Trumpeš
category: publicistika
tags: 21-2014
---
Výsledky voleb do Evropského parlamentu nebyly do uzávěrky našich novin známy. Jistá byla pouze nízká volební účast. Ta byla všeobecně očekávána, my Češi na Evropskou unii rádi nadáváme, ale moc přičinlivě si v ní nepočínáme. Přitom právě teď se v souvislosti s děním na Ukrajině či ekonomickou krizí jasně ukazuje, jak důležité je, abychom v nedalekém sousedství hladových mocností a uprostřed globalizovaného světa nezůstali sami.

S tím nadávání na Evropu to ale nakonec možná není tak vážné. Po odchodu otevřeně protievropského prezidenta jako by se měnila i naše společenská debata. Prezident jmenuje leckteré důležité lidi a na směřování celospolečenské diskuse má zkrátka velký vliv. Současná hlava státu přiškrcuje zase trochu jiné hlasy než ta předešlá. 

Říkat něco dobrého o Evropské unii se dlouhá léta ne snad nemohlo, ale jaksi nehodilo. A nyní i lidé dříve opatrní otevřeněji mluví o tom, že národní svébytnost neznamená s nikým se nebavit a nedomlouvat. Kdo z nás by taky chtěl žít v osamění. To se nevyplácí ani v mezinárodní politice, příkladů pro to máme ve vlastní historii dost.

Moc protievropsky nevypadaly ani poslední průzkumy veřejného mínění. Pokud se naplnily, pak největšího úspěchu dosáhly strany, které takřka nemají potřebu se proti Unii vymezovat a volat po tom, abychom šli cestou izolace. Doufejme tedy, že do Evropského parlamentu vysíláme spíše ty politiky, kteří budou mít namísto kverulantství schopnost se s ostatními domlouvat. Vždyť i to známe ze svých běžných životů – pokud nechceme být sami a chceme soužít s ostatními, stojí nás to občas nějaký ten ústupek, občas nějaké nepříjemné debaty, občas i pocit křivdy. Ale nakonec záleží na nás samotných, ne snad kolik vlastních zájmů prosadíme, vždyť život přece není otázkou prosazování zájmů, ale jak dokážeme přispět k vytvoření vlídného a přátelského prostředí, které je výhodné pro všechny a jen v něm se rodí dobré podmínky i pro naši vlastní svébytnou existenci.

„Vztahy mezi státy jsou jenom monstrózní zvětšeniny vztahů mezi lidmi,“ napsali v jedné ze svých detektivek Josef Škvorecký a Jan Zábrana. A do našich osobních vztahů přece nevstupujeme se snahou prosadit maximum svých zájmů, svého programu.

Představa politiky jako snahy prosazovat zájmy mi připadá odjakživa trochu zvrácená. Nevolím politiky proto, aby se prali za moje zájmy. Volím ty, u kterých věřím, že se budou umět s ostatními domlouvat na tom, abychom žili ve vlídné a přátelské společnosti. A bezpečné – což se v tuto chvíli v evropském kontextu ukazuje možná jako nejpodstatnější. Nejspíš kvůli tomu budeme muset všichni ze svých osobních zájmů trochu slevit. Ale právě to je přece někdy v našem největším zájmu.