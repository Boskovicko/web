---
title: Černá kronika
authors: Petr Meluzín
excerpt: Pravidelný souhrn zásahů policie v regionu.
category: zpravodajství
tags:
- okres Blansko
- 4-2014
---

### Knínice

K havárii osobního auta došlo v úterý 21. ledna kolem jedné hodiny odpoledne v Knínicích. Třiačtyřicetiletá řidička jedoucí od Šebetova do Boskovic nezvládla na mokré vozovce řízení, v zatáčce dostala smyk a havarovala do rohu rodinného domku a pak do svodidel. Při nehodě byly řidička a její dvě spolujezdkyně ve věku dvaadvaceti a třiadvaceti let lehce zraněny, celková škoda je asi za 45 tisíc korun.

### Boskovice, Velké Opatice

Ke dvěma vloupáním došlo ve středu 22. ledna, a to v Boskovicích a ve Velkých Opatovicích. Dosud neznámý zloděj vnikl do rodinného domku v Boskovicích, kde odcizil šperky a další předměty a způsobil tak škodu za 22 tisíc korun. Rovněž neznámý pachatel vypáčil balkonové dveře domu ve Velkých Opatovicích a odcizil peníze a šperky za 12 tisíc korun.

### Blanensko

Dodržování dopravních předpisů kontrolovali v úterý 21. ledna od časných ranních hodin až do odpoledne policisté na Blanensku. Přestože celý den pršelo a většina řidičů jela na mokrých silnicích pomaleji, pokutovali policisté za rychlou jízdu 22 řidičů a uložili pokuty za více než 11 tisíc korun. 
V ranních hodinách policisté zastavili také dva řidiče pod vlivem alkoholu a jednoho pod vlivem marihuany. Dva jiní řidiči vyjeli s vozidly ve špatném technickém stavu, další tři nepoužili bezpečnostní pásy a jeden za volantem telefonoval.

### Sasina

Ke střetu osobního auta s chodcem došlo v pátek 24. ledna ve večerních hodinách blízko autobusové zastávky u Sasiny. Devětapadesátiletý muž ve tmavém oblečení bez reflexních prvků, který vstoupil do jízdní dráhy automobilu z bezprostřední blízkosti, při střetu naštěstí utrpěl jen lehká zranění. Dechová zkouška navíc ukázala v jeho dechu 0,79 promile alkoholu. Na vozidle po střetu vznikla škoda přibližně za 5 tisíc korun.
Dopravní nehoda zkomplikovala asi na hodinu dopravu na hlavním tahu Brno-Svitavy. Řidiči tudy museli projíždět podle pokynů policistů.

### Svitávka

Při pokusu podjet železniční most u Svitávky U Labutě zůstalo v pátek ráno 24. ledna pod mostem zaklíněné nákladní auto s naloženým jeřábem. Řidiči se podařilo vycouvat silnici, po poledni byl ale provoz kvůli vyprošťování jeřábu asi hodinu omezen, policisté řídili dopravu kyvadlově. Poškozením jeřábu a podjezdu vznikla škoda asi za pět tisíc korun. Poškození viaduktu není vážné.