---
title: Fiala bude na jaře obhajovat post ředitele gymnázia
authors: Marek Osouch
category: zpravodajství
tags: Boskovice gymnázium 4-2014
---

Ředitel boskovického gymnázia Jaromír Fiala se po čtyřech letech ve funkci chystá obhájit své ředitelské křeslo. Minulé úterý vybrali ze svých řad svého zástupce do komise učitelé a zaměstnanci školy. Stala se jím Světlana Trefná. Samotný konkurz by měl podle Denisy Kapitančikové z krajského úřadu proběhnout na jaře.

„Ano, chystám se kandidovat,“ uvedl ředitel boskovického gymnázia Jaromír Fiala. Nový konkurz na ředitele musí být vyhlášen vzhledem k novele školského zákona z roku 2012. Tehdy probíhaly na mnoha místech konkurzy, které se týkaly ředitelů působících ve funkci déle než šest let. Letos se konkurzy týkají ředitelů, kteří v době přijetí zákona byli ve funkci méně než tři roky. Fiala se stal ředitelem v roce 2010.

Během jeho čtyřletého působení ve funkci ředitele školy se podařilo zrealizovat pět projektů. Díky nim se do školy dostaly peníze na novou digitální techniku a pomůcky při výuce. „Zhruba je to asi patnáct milionů korun,“ prozradil Fiala. Část z nich šla na platy lektorů a část právě na vybavení školy. V současnosti je plánovaná rozsáhlá rekonstrukce chemické laboratoře.