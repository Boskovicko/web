---
title: „Letos bych rád dokončil sólové album, o kterém sním několik let,“ říká mandolinista Martin Krajíček
authors: Tomáš Trumpeš
cover-photo: http://i.zmotula.cz/u1R4rAm.jpg
category: kultura
tags: Boskovice rozhovory 4-2014
---

Mandolinista Martin Krajíček o sobě říká, že se začal muzice věnovat pozdě, ale s o to větší vervou. Jen při letmém pohledu na jeho hráčské aktivity je zřejmé, že nasazení mu vydrželo doposud. A Martin navíc hudbu také skládá, učí, a nepřehlédnutelná je v poslední době i jeho role v přípravě akcí boskovické Základní umělecké školy (ZUŠ).

**Martine, na tuhle otázku už jsi asi odpovídal často, ale jak ses dostal ke hraní na mandolínu? Předpokládám, že v té době to nebyl zrovna nejpopulárnější nástroj.**

Ano, na to se mě samozřejmě ptala už spousta lidí. Chodil jsem jako dítě do oddílu Vatra, kde působil Zdeněk Krajíček, což byl takový náš guru, který nás vedl ke spoustě zajímavých věcí. Když mně bylo asi 14 let, začal jsem se zajímat o kytaru. Ale v oddíle už bylo několik kytaristů a Zdeněk řekl: Hrajte někdo taky na mandolínu nebo na bendžo. Já jsem ani netušil, jak se mandolína ladí a jak se na ni hraje, ale Zdeněk byl taková osobnost, že jsem zkrátka nasedl do vlaku a jel si koupit mandolínu.

**A pro nástroj ses nadchl? Jak to pokračovalo dál?**

Zdeněk byl potom takový můj první učitel, byť hodiny v pravém smyslu jsme neměli. Ale zkrátka jsem se od něj učil hrát a pro mandolínu jsem se skutečně nadchl. Když jsem se pak nedostal na uměleckoprůmyslovou školu do Prahy ani do Brna, šel jsem do deváté třídy a začal hrát opravdu naplno, cvičení jsem věnoval veškerý možný čas. Začal jsem hrát pozdě, ale hrál s o to větší vervou. Bylo mi úplně jedno, kam půjdu na střední školu, pouze pro mě bylo důležité, abych se dostal do Brna. Z dnešního pohledu je to možná legrační, ale tehdy nebyl internet, všechno se řešilo trochu složitějším způsobem. Já chtěl do Brna, protože jsem věděl, že tam je víc muzikantů a můžu tam někoho poznat. A šlo to skutečně docela rychle, v Brně jsem potkával muzikanty, chodil na různé jam sessions, hodně jsem hrál.

**A objevil se nějaký další guru – tedy důležitý učitel, který tě ovlivnil?**

Určitě. Byl to Radim Zenkl, emigrant, který odjel na jaře roku 89 udělat s mandolínou pomyslnou díru do světa, což se mu podařilo. V roce 91 se vrátil zpátky do Ostravy, s kamarádkou mandolinistkou jsme jeli na jeho koncert a měli jsme domluvené, že u něj můžeme přespat. Během naší návštěvy mě učil čistého času asi jednu hodinu. A ta hodina mi natolik otevřela oči a ukázala mi tolik možností, které mandolína má, že mi to vystačilo na spoustu dalších let. Hlavně mě to přivedlo k velké píli, se kterou jsem se pak dál učil a čerpal další informace z knížek a poslechem hudby. Tedy takzvaným stahováním nahrávek, kdy se člověk učí okopírovat to, co slyší na nahrávce.

**Kde všude se dnes jako instrumentalista s mandolínou uplatňuješ?**

Ani nevím, jestli si vzpomenu na všechno, je to opravdu široká škála. Většina záležitostí je ovšem nepravidelná. Nejčastěji momentálně hraju s boskovickou skupinou Mariachi Espuelas, věnujeme se především tradiční mexické hudbě a veškeré word music. Další věc je hraní s Klárou Šmahelovou a Jardou Panušem v triu Klave, které hraje Klářiny autorské písně a instrumentální skladby argentinského tanga, které mě momentálně moc baví. Dále hraju ve folkové skupině s folklorním obsazením Cimbal Classic, stále účinkuji také v několika představeních v Městském divadle Brno. Dříve jsem zde hrál i jako kytarista, ale dnes už se raději věnuji jen mandolíně v představeních Cikáni jdou do nebe, Koločava a Betlém. 

**A co hudební formace KK Band?**

Ta má řekněme uměleckou pauzu. Ale teď to vypadá, že už se to letos snad prolomí a nějaký koncert uděláme. Pak ještě hraju ve skupině KlezMehrin, se kterou se věnujeme hudbě aškenázských židů, vystupujeme příležitostně několikrát do roka.

**To jsme mluvili o tvých hráčských aktivitách, ale ty hudbu také skládáš. Autorsky ses podílel na hudbě KK Bandu, který má teď pauzu. Když tedy teď tvoříš novou hudbu, je to stále pro KK Band?**

Momentálně ne. Já jsem vždycky psal dost univerzální skladby, nebyly to party určené pro konkrétní skupinu, spíše skladby písničkového typu, které se dají jakkoliv upravit. Momentálně si píšu do šuplíku a zkouším pokročit v projektu, o kterém již několik let sním, totiž v přípravě svého sólového alba. Rád bych je letos dokončil, ale je možné, že se to nepodaří. Je to věc, na které mi opravdu záleží a není potřeba ji uspěchat.

**Navíc máš hodně jiných aktivit.**

Letos bychom také chtěli určitě natočit CD skupiny Mariachi Espuelas. Myslím, že fanoušci této skupiny se mohou opravdu těšit, to jsou vyzrálé hotové skladby, včetně instrumentací, prověřené léty hraní. A další takový můj mezník, který bych chtěl letos dokončit, je dopsání mé mandolínové školy.

**Když se ještě vrátíme ke skládání a sólovému albu: jak by mělo vypadat?**

Původně jsem si myslel, že album bude mít dvě části. V té první bych se objevil ve všech formacích, ve kterých hraju, takže by to byla taková mozaika. Druhá část by byla vysloveně autorská, možná i čistě sólová mandolína. Ale zatím pořád nevím, dosud není jasné, jak to uchopím. Momentálně skládám, experimentuji a setkávám se s různými hudebníky. A jaká bude výsledná podoba toho CD, se teprve uvidí.

**A bude to jen nahrávka, nebo by album mělo mít i své živé provedení?**

Nevím. Ale byl bych raději, kdyby se to vytříbilo ve formaci, která by mohla živě vystupovat. CD pro radost, které nelze živě provést, je dobré spíše pro sběratele a fajnšmekry, ale ta muzika se nedostane tolik mezi lidi.

**Už jsme narazili na to, že kromě hraní a skládání se muzice věnuješ také jako pedagog. Dokončuješ mandolínovou školu a tvoje působení na boskovické ZUŠ je v poslední době také výraznější.**

Pedagogická činnost mě vždycky nesmírně bavila. Jestli dobře počítám, učím už nějakých osmnáct let. A to nejen v Boskovicích, ale také na různých workshopech po celé republice, protože výuce hry na mandolínu se u nás kromě mě nikdo pravidelně nevěnuje. I sem se za mnou sjíždí mandolinisté na individuální lekce nebo workshopy. Jsem vděčný bývalému řediteli ZUŠ Zdeňku Jindrovi, že mi dal příležitost mandolínu učit. Věřím, že to své ovoce přineslo, mám spoustu výborných žáků, myslím, že máme dobré jméno. Nejsme úplně jedinou ZUŠ, kde se mandolína učí, občas se někde objeví nějaký kytarista, který se tomu věnuje, ale to je jen nepravidelně a zdaleka ne v takovém rozsahu.

**A objevil se za tu dobu nějaký opravdu výrazný žák?**

Nejvýraznější je určitě Karina Pavlů, která už jako moje žákyně pomalu končí, protože letos maturuje a tím ukončí i studium na ZUŠ. Z té mám opravdu velkou radost.

**A taky spolu občas hráváte, takže se z pozice tvé žačky dostává do pozice tvé spoluhráčky?**

Měl jsem dlouho pocit, že Karina se ode mě liší tím, že není moc aktivní, neoslovuje další muzikanty, nevytváří si vlastní skupiny. To zkrátka nebyl úplně její styl. Přitom jsem pozoroval, že roste v zodpovědnou spoluhráčku mandolínové hudby. A ona není jen mandolína, je také mandocello, mandola, zkrátka celá mandolínová rodina. Už před lety jsme se pustili do tohoto repertoáru a máme nacvičených spoustu duet. Některé jsme předvedli na vánočních koncertech a setkalo se to s docela příjemným ohlasem. Takže jsme dali dohromady repertoár na celý koncert a ten předvedeme 16. února ve velice komorním prostředí Kafe za rohem. Dnes už je Karina také aktivnější, založili s dalšími muzikanty trio, které se samostatně věnuje klezmeru.

**Vedle učení působíš na ZUŠ také jako vedoucí umělecké rady. Jaký je tvůj dojem z generace současných žáků školy – najde se tam dost šikovných a zapálených muzikantů?**

Myslím, že je to stejné, zapálených hudebníků je dost. A taky zapálených rodičů, bez kterých by to nešlo. Několik studentů teď zvládlo přijímací zkoušky na konzervatoř. Je jasné, že děti dnes hodně sedí u počítačů, hřiště jsou prázdná a je také problém dostat někoho, aby šel hrát do orchestru. Doopravdy porovnat by to mohl někdo starší než já, ale myslím, že samo za sebe mluví i to, že vzniká hodně mladých kapel. I z tohoto pohledu má smysl se v aktivitách ZUŠ angažovat.
