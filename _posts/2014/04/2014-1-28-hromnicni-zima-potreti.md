---
title: Už potřetí zve blanenská charita na benefiční akci Hromniční zima
authors: Andrea Šrámková
category: zpravodajství
tags: Boskovice Blansko charita 4-2014
---

Na pondělí 3. února připravila Oblastní charita Blansko akci pod názvem Hromniční zima, během níž budou mezi 11 a 13 hodinou na boskovickém a blanenském náměstí pracovníci charity rozdávat bramborový salát a sekanou. Cílem akce totiž je nabídnout lidem v nouzi jídlo a poukázat na problematiku života těchto lidí.

„Přibývá těch, kteří se dostávají do sociálních problémů, a nemusejí to být pouze lidé bez domova,“ uvedla koordinátorka Hromniční zimy Jiřina Sovová. „Mnozí nemají ani jedno teplé jídlo za den, převážně pro ně je akce určena,“ doplnila. Podpořit záměr charity však může každý, pokud si pro porci na Masarykovo náměstí v Boskovicích nebo na náměstí Republiky v Blansku přijde a přispěje na jídlo částkou dle svého uvážení. 
Zapečené těstoviny, které byly nabízeny v předchozích dvou letech, tentokrát nahradí bramborový salát a sekaná. Při prvním ročníku v roce 2012 se v kasičkách sešlo přes 10 tisíc a loni přes 6 tisíc korun, které byly použity zejména na nákup potravin pro lidi v nouzi.

„Letos připravíme jídlo pro 350 lidí, přitom polovina bude vydaná v Blansku, polovina v Boskovicích. Pro bramborový salát jsme se rozhodli díky sponzorovi z Bořitova, který je pěstitel zemědělských plodin. Od něj jsme dostali metrák brambor, cibuli a mrkev, a snížili tak náklady na přípravu jídla,“ vysvětlila Jiřina Sovová.

Motto akce „Společně překonejme únorový úmor“ i každoroční načasování do doby kolem Hromnic vychází ze zkušenosti našich předků, že v této době bývá největší zima a lidé nouzi pociťují výrazněji.