---
title: Keltové v Letovicích budou letos pokračovat
authors: M. Krajíčková
category: zpravodajství
tags: Letovice 4-2014
---

Při jednáních mezi radními v Letovicích a Václavem Horákem ze společnosti Keltoi, která si loni od města pronajala areál bývalého keltského skanzenu Isarno, došlo k dohodě o pokračování spolupráce. Podle starosty Vladimíra Stejskala vyšla radnice vstříc stávajícím nájemcům, přestože se o užívání pozemku hlásili i další zájemci. Důvodem je snaha zachovat zaměření tradičního archeoparku na poznání způsobu života Keltů.

Na posledním zasedání městské rady bylo odsouhlaseno, že město připraví prodloužení nájemní smlouvy z jednoho roku na deset let a snížení ročního nájmu na jeden tisíc korun. Dlouhodobější smlouva by měla umožnit keltskému sdružení dosáhnout lépe na případné dotace.

„Jsme rádi, že došlo k dohodě, umožní nám to lepší finanční plánování pro rozvoj Isarna,“ uvedl Václav Horák, který má s keltskou problematikou i s vedením skanzenu zkušenosti například z archeoparku v Prášilech. Jeho schopnosti potvrdil i Igor Forgáč, jednatel a spolumajitel CK Kudrna, která má ve své nabídce v letovickém archeoparku například pracovní víkend ke Dni Země.

A víkendových akcí by se zde v tomto roce mělo objevit vícero. V sezoně, kterou zahájí 8. května, nebudou chybět víkendy řemesel, keltská slavnost Lughnasad, jezdectví Keltů, bitva Isarno, dětský den nebo keltský svátek Samhain.