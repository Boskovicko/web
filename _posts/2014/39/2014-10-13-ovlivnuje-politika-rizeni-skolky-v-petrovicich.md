---
title: "Ovlivňuje politika řízení mateřské školy v Petrovicích?"
authors: Simona Profantová
category: napsali nám
tags:
- Petrovice
- školky
- 39-2014
---

Když byla v roce 2010 zřízena nová mateřská škola v Petrovicích, byla samozřejmě jmenována i její první ředitelka. Stál před ní náročný úkol – zajistit veškeré materiální vybavení, založit dokumentarizaci a vytvořit celou koncepci fungování mateřské školy včetně akcí pro děti a rodiče jak v rámci školky, tak i jiných mimoškolních aktivit, s čímž souviselo i získávání sponzorských darů pro školku.

Po celou dobu jejího působení bylo fungování mateřské školy i práce zaměstnanců kladně hodnoceno při kontrolách české školní inspekce, krajské hygienické stanice i zřizovatelem, což je Obec Petrovice, přičemž během celého tohoto období nebyl evidován žádný úraz dítěte. Díky společnému úsilí vedení a zaměstnanců se postupně podařilo pozvednout mateřskou školu na velmi dobrou úroveň, přestože se nachází na malé vesnici a její finanční možnosti byly neustále limitovány.

Bohužel v letošním roce do chodu mateřské školy nepříznivým způsobem zasáhla politika. Záminkou, která dala do pohybu následné dění, byla nepříjemnost, která se však ve školkách občas stává – během ranních her se jedno z dětí dostalo samo ven z budovy. Dítěti se naštěstí nic nestalo, rodiče byli ihned informováni a byla jim na základě souvislostí s tragickou událostí v rodině doporučena návštěva dětského psychologa. K útěku dítěte došlo, přestože v mateřské škole byla dodržena veškerá standardní bezpečnostní opatření. V návaznosti na to, co se přihodilo, byla ihned zavedena další zvláštní bezpečnostní opatření, s čímž byli prokazatelně seznámeni zaměstnanci školy i rodiče dětí.

Bezprostředně poté, co se zřizovatel o události dozvěděl, řešil situaci osobně s vedením školy. Výsledkem jednání byl postih ředitelky na osobním ohodnocení, čímž se záležitost zdála být ukončena. Kromě toho byla ještě domluvena informační schůzka pro rodiče, které se zúčastnil i zřizovatel mateřské školy, jenž na této schůzce bez jakéhokoli předchozího upozornění zcela neočekávaně veřejně odvolal ředitelku mateřské školy z funkce. Vzápětí ředitelce ještě nabídl, že má možnost vzdát se své funkce sama ve vlastním zájmu, což neučinila.

Přestože se tímto způsobem běžně nepostupuje a tato mimořádná situace, která byla okamžitě vedením školy řešena, není v běžné praxi pádným důvodem pro odvolání ředitelky, zřizovatel tak přesto učinil, a to doslova „ze dne na den“, přestože při předchozím osobním jednání ředitelce po postihu formou srážky finančního ohodnocení vyjádřil svou další důvěru a podporu. 

Odvoláním z funkce ředitelům ale nekončí pracovní poměr, jak zřizovatel neustále tvrdil. Ředitelce měla být nabídnuta adekvátní pracovní pozice s ohledem na její kvalifikaci, v tomto případě pozice učitelky v mateřské škole. Zřizovatel ovšem postupoval tak, že ředitelce nabídl pracovní místo vychovatelky v místním azylovém domě, a to na základě pracovní smlouvy, kde byly v podmínkách uvedeny mimo jiné vysoké smluvní pokuty, což dle vyjádření oblastního inspektorátu práce neodpovídá platným normám, a tudíž je taková pracovní smlouva neplatná a protizákonná.

Protože v mateřské škole nebylo ředitelce umožněno dále pracovat ani na pozici učitelky, dohodly se nakonec obě strany na rozvázání pracovního poměru dle zákoníku práce pro nadbytečnost.
Po konzultaci s právníky a odborníky na školskou legislativu se zjistilo, že odvolání je neplatné, neboť dokument nesplňuje materiální zákonné náležitosti, kdy z něj především nevyplývá, jaké konkrétní jednání mělo naplnit důvod pro odvolání z funkce (dle § 166 odst. 5 písm. a) zák.č. 561/2004 Sb.).

Stejně tak neodpovídalo jednání zřizovatele řádnému a korektnímu postupu vůči ředitelce mateřské školy. Nyní stojí ve vedení petrovické školky jako pověřená osoba učitelka bez řádné kvalifikace, navíc s osobními vazbami na rodinu místostarostky obce. 

Odvolaná ředitelka se kvůli celé situaci neměla možnost s dětmi a rodiči ani rozloučit.

Proto by chtěla na závěr tohoto otevřeného článku poděkovat všem rodičům za spolupráci a také vzkázat, že je důležité informovat učitelky v mateřských školách o všech významných událostech v rodině, aby mohly na základě těchto informací lépe předvídat chování a reakce dětí. 