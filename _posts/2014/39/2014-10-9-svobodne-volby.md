---
title: "Svobodné volby!"
authors: Tomáš Trumpeš
category: publicistika
tags:
- komunální volby
- 39-2014
---

Zanedlouho si budeme připomínat pětadvacet let od chvil, kdy se náměstími neslo skandování Svobodné volby! Dnes svobodné volby máme a nemusíme se rozhlížet až tak daleko po světě, abychom shledali, že to není žádná samozřejmost.

Možná se nám někdy zdá, že my voliči jsme malí a bezmocní, že vše ovládají ekonomické skupiny, politické kartely, popřípadě média. Za tímto hledáním velkých nepřátel, na které můžeme svalit odpovědnost, je často neochota přiznat si, že naše politika je věrným obrazem naší společnosti. Není jiná, není horší. Jen jsou některé úkazy a někteří tvorové zkrátka rozměrnější. 

To však stejně jako v přírodě nemusí až tolik znamenat. „Ekosystém stojí vždycky na druzích malých a velmi hojných. Možná by se to nemělo říkat nahlas, ale vyhynutí velryb by světové oceány naprosto nezměnilo. Naprosto by je změnilo vyhynutí některých planktonních řas nebo některých korýšů,“ řekl biolog a filosof Stanislav Komárek v [rozhovoru pro internetovou televizi DVTV](http://video.aktualne.cz/dvtv/zachrana-velkych-zvirat-chovat-je-v-zajeti-rika-biolog/r~a11a4f86497611e4b3d60025900fea04/). Konečné články potravního řetězce mají podle něj na ekosystém vliv takřka nulový.

Stejně tak tato společnost nestojí na těch, kteří aktuálně tvoří konečné články politického řetězce. Stojí na nás, na voličích. Tak tedy šťastnou ruku, pojďme volit.