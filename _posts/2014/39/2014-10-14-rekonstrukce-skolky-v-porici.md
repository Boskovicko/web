---
title: Prostřední Poříčí chce zpět školku, rekonstrukce její budovy už začala
authors: Vendula Dvořáková
category: zpravodajství
tags:
- Prostřední Poříčí
- školky
- 39-2014
---

Do středu zájmu se v Prostředním Poříčí opět dostala budova bývalé mateřské školy. Od 1. září probíhají práce na její rekonstrukci, ty mají trvat do konce roku. Poříčtí vedou současně i jednání směřující k obnově provozu školky v obci.

„Práce zahrnují zateplení budovy, včetně výměny oken a dveří a zateplení stropu,“ vyjmenoval podstatu rekonstrukce starosta Prostředního Poříčí Bedřich Folkman. Náklady se podle něj vyšplhají na dva miliony korun, z toho přibližně 85 procent tvoří dotace z operačního programu Životní prostředí.
Podle Folkmana je navíc v jednání znovuotevření mateřské školy, která v obci fungovala do roku 2003. Místní děti předškolního věku momentálně dojíždí do křetínské školky, na většinu z nich ale místo nezbylo. „V současnosti je podán návrh na ministerstvu školství, zatím čekáme na rozhodnutí,“ uvedl. Pokud by došlo k opětovnému otevření školky, byla by v obci přibližně s třemi sty obyvatel pravděpodobně zřízena jedna třída pro 28 dětí. V takovém případě by navíc obec dostala dotace na celkovou rekonstrukci, a to včetně modernizace kuchyně a dětského hřiště. Pokud návrh na otevření nebude schválen, jiné využití zrekonstruované budovy se bude teprve jednat. V současnosti je část stavby využívána jako obecní knihovna.