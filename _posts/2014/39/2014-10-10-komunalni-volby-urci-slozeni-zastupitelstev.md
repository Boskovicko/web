---
title: Komunální volby určí složení zastupitelstev
authors: Tomáš Trumpeš
category: zpravodajství
tags:
- 39-2014
- komunální volby
---

Na pátek 10. a na sobotu 11. října vyhlásil prezident republiky Miloš Zeman komunální volby. Volit se bude dle ustálených zvyklostí první den od 14 do 22 hodin, druhý den od 8 do 14 hodin. Hlasovací lístky už dorazily do jednotlivých domácností. 

V komunálních volbách můžeme hlasovat třemi různými způsoby. První možností je zatrhnout jednu kandidující stranu či hnutí a podpořit tak všechny její kandidáty. Při druhém způsobu můžeme křížkovat jednotlivé kandidáty na různých kandidátkách, přičemž máme k dispozici tolik hlasů, kolik je členů voleného zastupitelstva. Poslední variantou je kombinace obojího, totiž zakřížkování několika jednotlivých kandidátů na různých kandidátkách a volba jedné ze stran, která obdrží zbylý počet voličových hlasů.

Volič ovšem nemusí všechny své hlasy využít, pokud se rozhodne podpořit třeba i jen jediného kandidáta, tomu se jeho hlas započítá a zbylé hlasy zkrátka propadnou. Neplatným se hlasovací lístek naopak stává, pokud by volič zakřížkoval více kandidátů, než na kolik hlasů má nárok, stejně tak kdyby zakřížkoval dvě kandidující strany. Kupříkladu v Boskovicích mají voliči k dispozici 27 hlasů, přičemž v minulých komunálních volbách jich v průměru využili čtyřiadvacet. A to při volební účasti asi 46 procent oprávněných voličů. 

V okrese Blansko činila v roce 2010 volební účast 57,5 procenta, přes osmdesát procent dosáhla v menších obcích, konkrétně v Býkovicích, v Holštejně, v Chrudichromech, v Jabloňanech, v Kozárově, v Krhově, ve Lhotě u Lysic, ve Lhotě u Olešnice, v Míchově, v Rozsičce, ve Stvolové, v Újezdě u Černé Hory a ve Valchově. Nad 90 procent vystoupila účast v Tasovicích, kde přišlo 51 z registrovaných 55 voličů.

Boskovice naopak patřily k místům s nejnižší účastí, pod 50 procent se už dostal jen Adamov, Blansko, Deštná, Velké Opatovice a Voděrady. V Letovicích volilo 54,5 procenta voličů, v Olešnici 57 a v Kunštátě 61 procent lidí.

Výsledky nynějších voleb budou zveřejněny v sobotu navečer. „Nejprve každý okrsek spočítá své výsledky a udělá o tom zápis. Ten přinesou na radnici do místnosti, kde statistiky zpracovává Český statistický úřad. Když jsou spočítány všechny okrsky, vyhotoví se zápis za celou obec,“ popsala Iva Močičková z odboru vnitřních věcí boskovického městského úřadu. Volební výsledky se vkládají do počítače, který spočítá mandáty jednotlivým stranám a také určí, kteří kandidáti na mandáty dosáhli. Výsledky budou uveřejněny na portálu volby.cz. „Když to dobře půjde, věřím, že okolo půl sedmé, sedmé bude hotovo,“ odhadla Iva Močičková. V Boskovicích se takto zpracovávají výsledky ze všech obcí, pro které má úřad pověření, další výsledky zpracovávají ve Velkých Opatovicích a v Letovicích.

Po oznámení volebních výsledků se samozřejmě dozvíme pouze to, kdo usedne v zastupitelstvu. A pro politiky začnou vyjednávání o koalicích, která přinesou dohody o tom, kdo usedne v městských radách a kdo se ujme funkcí starostů či místostarostů. V Boskovicích bylo po minulých volbách jasno poměrně rychle, stávající koalice se rýsovala již během povolební neděle a bylo zřejmé, že Jaroslav Dohnálek post starosty pravděpodobně obhájí, i když volby vyhrála ČSSD. Prakticky jasno bylo v roce 2010 při pohledu na volební výsledky i v Kunštátě, ve Velkých Opatovicích a v Olešnici. Dlouhá a komplikovaná jednání se vedla v Letovicích, kde nakonec pozici starosty neuhájil Radek Procházka, přestože volby se svou Občanskou iniciativou suverénně vyhrál. Po měsíčním jednání usedl na nejvyšší post Vladimír Stejskal z ODS, která ve volbách skončila až třetí.
Letos je už při pohledu na kandidátní listiny, jejich počet a složení zřejmé, že v řadě měst a obcí se politické síly přeskupují a nemusíme se dočkat příliš jasných výsledků a očekávaných vládnoucích sestav. V sobotu večer však budeme mít jasno alespoň ve složení zastupitelstev.