---
title: Boskovice mají svého mobilního průvodce
authors: Marek Osouch
category: zpravodajství
tags: Boskovice turismus 39-2014
---

Mobilní aplikace Daruma Go! nyní obsahuje i významná místa z Boskovic a okolí. Průvodce dokáže dokonce turisty k jednotlivým místům dovést pomocí GPS navigace, kterou mají ve svém mobilu.

Aplikace, kterou společnost Daruma vyrobila pro Boskovice zdarma, v současnosti obsahuje jednadvacet míst v Boskovicích včetně městského informačního střediska. Jedná se o základní historické památky, muzeum a také sportovní areál v Červené zahradě. Z každého místa obsahuje aplikace vždy několik fotografií. Dalších deset lokalit se nachází v blízkém regionu. Mezi nimi je například kunštátský zámek nebo Moravský kras. 

„Zajímavý a různorodý obsah každé prohlídky nebo procházky zahrnuje informace o místních architektonických památkách, muzeích, galeriích, lokálních atrakcích, významných historických událostech a osobnostech a dalších bodech zájmu,“ popsal mobilního průvodce mluvčí boskovické radnice Jaroslav Parma s tím, že u všech bodů zaznačených v aplikaci je audiospot. Kromě české verze je také v němčině a angličtině. Parma poukázal i na možnost navigace. „Aplikace zjistí polohu a následně vyznačí cestu k danému bodu. Píše, jak je daleko a jak dlouho bude trvat, než tam člověk dojde,“ uvedl. Novince se nebrání ani průvodkyně boskovickou židovskou čtvrtí Helena Janíková. „Je to určitá technická vymoženost. Někteří lidé to mohou ocenit, ale rozhodně bych tomu nepřikládala velkou váhu v tom, že by to dramaticky ovlivnilo cestovní ruch,“ prohlásila Janíková. 

Lidé si mohou průvodce stáhnout do chytrých telefonů, které využívají systémy iOS nebo Android. Pro Windows Phone aplikace nefunguje, stejně tak i na jakýchkoliv tabletech. 

Město dostávalo už dříve nabídky na zpracování aplikace, nicméně vždy se částka podle Parmy pohybovala kolem dvaceti tisíc. „Tady jsme přivítali, že to máme zdarma. Máme základ a můžeme s tím dále pracovat,“ vysvětlil a naznačil, že se může mobilní průvodce rozšířit například o otevírací doby jednotlivých sportovišť. Pokud by ale Boskovice uvažovaly o rozšíření, musely by už za to zaplatit. 