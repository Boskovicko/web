---
title: Na Suchém se soutěžilo
authors: Vladimír Ševčík
category: napsali nám
tags:
- Suchý
- 39-2014
---

V sobotu 20. září se za překvapivě slunečného počasí sešlo velké množství diváků, aby povzbudili juniorské hasiče. Na parkovací ploše vedle informačního centra připravilo SDH Suchý soutěž mladých hasičů. O pohár starosty SDH se utkalo hned několik družstev v několika kategoriích. 

Své zastoupení zde měl Protivanov, Okrouhlá, Žďárná a nechyběla samozřejmě ani obě družstva domácích. Junioři se do útoků vrhali s veškerou vervou. V jednu chvíli se musel jít převléknout i rozhodčí, protože skončil zcela promočen. Do soutěže se zapojila také místní jednotka žen. Ta mimo soutěž měla pro diváky navíc připraveno jedno veselé překvapení. Po převléknutí vyběhly ženy do útoku v domácích úborech, kuchyňských zástěrách a parukách. Vystoupení sklidilo neutuchající salvy smíchu a bouřlivý potlesk. 

Po vyhlášení výsledků nastal čas pro zábavu. Vždyť u vynikajícího občerstvení a dobrot z udírny bylo o čem klábosit až do večerních hodin.