---
title: Děti na Sušilce se při hraní projdou pravěkem
cover-photo: http://i.imgur.com/81W5UMq.jpg
authors: Martina Lukešová
category: zpravodajství
tags: Boskovice 39-2014
---

Slavnostního otevření se posledního září dočkalo hřiště Pravěkohraní na boskovické základní škole na Sušilově ulici. Proměna části nádvoří byla motivovaná érami vývoje naší planety. Hřiště  zde vznikalo postupně už v průběhu minulého školního roku jako projekt školy ve spolupráci se Sdružením rodičů a přátel školy (SRPŠ). Určeno je nejen k zábavě, pohybu a hře, ale i k výuce. 

Jeho vznik umožnila dotace z MAS Boskovicko PLUS ve výši 241 tisíc korun, do projektu Pravěkohraní - čas na hru a odpočinek investovala také škola a SRPŠ, a to sponzorsky i prací samotných rodičů. 

„Děti se hřiště nemohly dočkat. Práce zde však nekončí. Čeká nás natírání pódia a výmalby stěn a spousta dalších aktvit, ale na to všechno se  těšíme, protože jsou to práce pro nás, děti to pak více baví a všeho si více váží,“ prozradila vychovatelka školní družiny Jarmila Němečková.

Prohlídka měla začít výbuchem sopky, ale nevadilo, že vulkán jen mírně zašuměl. Následovaly prvohory symbolizované zasazeným jinanem nazývaným někdy živá fosílie, pak druhohory a v nich seznámení se skládacím dinosaurem Forestem, který vyrobily žáci letovické střední školy, ve třetihorách jsme se seznámili s prvními savci a zahráli si na archeology, když děti hledaly v písku schované napodobeniny zkamenělin. Konečně ve čtvrtohorách se všichni zapsali do kroniky Pravěkohraní.