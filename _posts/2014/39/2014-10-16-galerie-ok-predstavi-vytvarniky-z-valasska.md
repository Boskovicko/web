---
title: Galerie Otakara Kubína představí výtvarníky z Valašska
authors: Tomáš Trumpeš
category: kultura
tags: Boskovice 39-2014
---

Slavnostní vernisáž výstavy obrazů Jaroslava Jeřábka a řezeb Zdeňka Matyáše se koná v boskovické Galerii Otakara Kubína v sobotu 18. října ve 14 hodin. Úvodní slovo pronese Jan Bařinka. Výstava potrvá do 9. listopadu.

Akademický malíř Jaroslav Jeřábek žije a tvoří ve Slavičíně, ale na-rodil se v roce 1936 ve Valašských Příkazech. Jeho tvorba patří už řadu desetiletí k výrazným projevům regionálního umění na jižním Valašsku. „Jeho obrazy, kresby a grafické listy hovoří klidným, tichým hlasem. Zdánlivě prostým malířským rukopisem sdělují umělcovo poselství o životě a o světě, který je plný lyrické obraznosti a jehož inspiračním zdrojem je vzpomínka a arkadická představa o někdejším světě,“ řekl o Jeřábkově tvorbě historik umění Tomáš Mikuláštík. Jaroslav Jeřábek uspořádal během svého života desítky samostatných i společných výstav. Jeho dílo je zastoupeno v domácích i zahraničních sbírkách, nechybí ani v Národní galerii v Praze nebo Galerii výtvarného umění v Ostravě.

Zdeněk Matyáš pracuje s lipovým, švestkovým, ořechovým a dubovým dřevem. V plastikách, které jsou v životní velikosti, převládá humor a lidová satira. Reliéfy a basreliéfy jsou inspirovány přírodou a ženou, vyniká v nich ladnost tvarů a krása dřeva. V poslední době využívá kombinace materiálů dřeva, železa a kamene. K jeho větším dílům z poslední doby patří Strom života, který byl vyřezán na návsi v Liptálu a Svatá rodina vyřezaná pro mechanický betlém v Horní Lidči. Vytvořil i reliéf, který byl věnován prezidentu Václavu Klausovi při jeho návštěvě Valašských Klobouk.