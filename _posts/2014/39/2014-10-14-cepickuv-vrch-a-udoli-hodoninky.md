---
title: Na Čepičkově vrchu a v údolí Hodonínky vládne spolu s listnáči kytka měsíčnice
cover-photo: http://i.zoul.cz/noJ8E31.jpg
authors: Žaneta Ondroušková
category: publicistika
tags: 39-2014
---

Hned zjara se stráně zaplní kvetoucími bledulemi, které později vystřídá do fialova zbarvená měsíčnice. Společnost dělají bukovým a jasanovým javořinám a luhům v okolí řeky Hodonínky. Místo, které svými přirozenými suťovými lesy, květnatými bučinami a potočními olšinami představuje cenné území Českomoravské vrchoviny, nese název Čepičkův vrch a údolí Hodonínky. Jedná se o přírodní rezervaci na pomezí dvou krajů, Jihomoravského a Vysočiny.

Sto pět hektarů zvláště chráněného území se nachází tři kilometry východně od Černovic u Kunštátu. Poprvé bylo vyhlášeno v roce 1991. „Dle zřizovacího předpisu je posláním tohoto chráněného území zachování ojedinělého segmentu přírodě blízkých až přirozených porostů bukových a jasanových javořin s masovým výskytem mnoha vzácných druhů rostlin,“ uvedla mluvčí brněnského krajského úřadu Denisa Kapitančiková. 

### Bohaté lesní podrosty 

V tamních lesích roste například bledule jarní, lilie zlatohlavá, skalník černoplodý, vemeník dvoulistý nebo prvosenka vyšší. „Nejhojněji se tu však vyskytuje především měsíčnice vytrvalá,“ upřesnil Jiří Kameníček, který se zabývá fotografováním a lokalizací chráněních území v České republice.
Světle fialovým květům měsíčnice se v podrostu listnatých lesů, které jsou v této oblasti výjimečně bohaté na organismy, velmi daří. Proto je jejich zachování jedním z cílů plánu péče přírodní rezervace. „Vedle toho je žádoucí i zachování populací bledule jarní a mimo jiné skalních útvarů na povrch vystupující bítešské ruly, které zde vznikly v důsledku mrazového zvětrávání,“ popsala Kapitančiková s tím, že s geomorfologicky pozoruhodnými útvary se výletníci můžou setkat na prudkém severním až severovýchodním svahu kopce.

### Rizika hospodaření 

Cílem ochrany území, které patří i mezi evropsky významné lokality soustavy Natura 2000, je také zajištění odumřelé dřevní hmoty v listnatých porostech a postupná přeměna ostrůvků jehličnatých monokultur na porosty s přírodě blízkou druhovou skladbou. „Území je ohroženo především nevhodným lesnickým hospodařením, projevujícím se preferencí kulturních smrkových porostů. Určité ohrožení představuje i výstavba nových zpevněných lesních cest. Po lokální povodni v údolí Hodonínky byly nápravy škod na komunikacích a zásahy do koryt vodních toků provedeny často drastickým a nevhodným způsobem,“ uvádí výčet možných rizik na webu evropsky významných lokalit Agentura ochrany přírody a krajiny. 

Starosta Černovic, v jejichž katastru se rezervace částečně nachází, si ale nemyslí, že by zásahy po povodních v roce 2007 oblast nějak významně narušily. „Spravovala se především silnice mezi Hodonínem a Štěpánovem nad Svratkou. Určitě to nepoznamenalo místní populace bledulí ani nic podobného,“ ujistil starosta Jaroslav Zhoř. 

Podle Zhoře je oblast známá mezi místními obyvateli i výletníky odjinud. „Lidé tam často chodí na procházky, vedou tam zpevněné lesní cesty a nedávno jsme na kraji obce v rámci obnovy veřejného prostranství udělali i informační tabuli, jež na chráněná místa v okolí odkazuje,“ dodal starosta, podle kterého je Čepičkův vrch a údolí Hodonínky nejkrásnější na jaře. V době, kdy je oblast plná kvetoucích bledulí.

### Přírodní rezervace

Ochranné podmínky v přírodních rezervacích na Boskovicku jsou, stejně jako po celé České republice, popsány v zákoně o ochraně přírody z roku 1992. Rezervací rozumíme „menší území soustředěných přírodních hodnot se zastoupením ekosystémů typických a významných pro příslušnou geografickou oblast“. Je v nich zakázáno hospodařit za pomocí intenzivních technologií, používat biocidy, povolovat a umisťovat nové stavby, sbírat a odchytávat rostliny a živočichy, záměrně rozšiřovat nepůvodní druhy a měnit dochované přírodní prostředí v rozporu s  podmínkami konkrétních rezervací. I myslivost a rybářství můžou úřady omezit, pokud nejsou v souladu s podmínkami ochrany. Od národních přírodních rezervací se liší svým menším významem, který je zásadní pro daný region, ale ne celou republiku. Pokud nejsou součástí velkoplošných chráněných území, příslušným orgánem ochrany přírody je krajský úřad. Tak je tomu i u rezervace poblíž Černovic u Kunštátu, které se věnuje tento díl seriálu.