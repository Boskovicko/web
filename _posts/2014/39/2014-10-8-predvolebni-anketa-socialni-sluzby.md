---
title: Společnost je tak silná, jako její nejslabší článek
authors:
- Jitka Melkusová
- Andrea Šrámková
category: zpravodajství
tags:
- komunální volby
- sociální služby
- 39-2014
---

Poslední díl předvolebního anketního seriálu se zaměřuje na nejzranitelnější část společnosti. Otvírá téma lidí, jejichž životy pomoc nebo lhostejnost ostatních ovlivňuje velmi citelně, mnohdy lidí, kteří se bez cizí pomoci vůbec neobejdou. Patří sem ti, jimž osud do vínku vložil úděl života s handicapem ať už tělesným nebo duševním, patří sem senioři, jimž s přibývajícími dny ubývají síly, ale i jejich rodiny, které by se rády o své členy postaraly, ale mnohdy to nejde. Ve složité situaci se ocitají i rodiny s malými dětmi, ženy po mateřské, nezaměstnaní… Na omezeném prostoru tohoto článku nelze pojmenovat vše. Dobrá rada je zde drahá a recept na bolest je u každého jiný. Nejdůležitější zůstává schopnost empatie, nezavírat oči před tím, co nechci vidět a řešit a pak ochota podat pomocnou ruku. Tou se může stát už to, že lidem umožní se setkávat.

### Michal Griga, pracovník v sociálních službách

Ekonomické nároky postupně vyprazdňují pojem sociálního státu. Zároveň (rovnováha!) budeme svědky posílení lidské soudržnosti a malých, nezávislých skupin, které už dnes ve velké míře suplují nedostatečnou a odlidštěnou roli státu (města). Kromě nutné peněžní podpory nežádají nic, nabízejí však hodně. Lidé u moci mají z  hodnot udržovaných v rámci těchto skupin respekt, ale udržovat při životě je musí, bez nich by byl rozklad systému příliš viditelný. 

1. Město, stejně jako naše tělo, je organismus, vždycky se skládá z navzájem provázaných částí. Celek je tak silný, jako jeho nejslabší část. Choďte po městě a bedlivě si všímejte. Uvidíte bezdomovce, děti a dospělé se strachem v očích, alkoholiky, narkomany, gamblery, nevyléčitelně nemocné a jiné potřebné. Večer v klidu na sebe nechte denní zážitky působit. To, co ve vás nejvíc rezonuje, pozitivně i negativně – to je vaše téma. Tomu se pak věnujte. 

2. Nedůvěřujte předsedům, úředníkům, poradcům a znalcům, kteří utkvěli ve stereotypech. Zkuste vnímat a dělat věci jinak. Pracujte sami na sobě, rozvíjejte intuici. V sociální práci podporujte malé nezávislé skupiny, vyhledávejte nové a vzdělané lidi, dávejte jim šanci. 

3. Nepodceňujte alternativní formy prevence a terapie, najděte jim ve městě prostor, umožněte jim fungovat. 

4. Asi nezměníte svět nebo nespasíte sami sebe, ale budete žijící inspirací pro nás ostatní.

5. Život je sociální služba. Zkuste mít rádi sebe a své bližní bez rozdílu.

6. Líp to napsat nesvedu.

Rozhlédněte se kolem sebe a sami uvidíte, co je v sociálních službách třeba. Jsou to ta místa života, která volení zástupci nechtějí nebo nemohou vidět, protože jsou příliš skryta v jejich vlastních stínech. Vlastně i našich, protože vyšli z nás.  Odpověď tedy logicky najdeme spíš v sobě než v názorech nějakých odborníků.

### Daniela Meluzínová, důchodkyně, doborovolnice, cvičitelka

Sociální služby v Boskovicích pro seniory, kteří potřebují podporu a pomoc, fungují velmi dobře, mám na mysli Domov pro seniory a Domov se zvláštním režimem, Penzion s pečovatelskou službou i jiné sociální služby. Již sedmým rokem jsem v DD dobrovolnicí se zaměřením na tělesná a duševní cvičení. Jsem svědkem toho, že vedení i personál je erudovaný, má laskavý a tvořivý přístup ke klientům, zvyšuje kvality své i prostředí.
Vedle seniorů v sociálních zařízeních však existuje významná skupina seniorů, kteří jsou aktivní a fyzicky i duševně svěží. Jsou nejen schopni účastnit se programů v klubu seniorů, ale také mohou nabídnout širokou škálu své profesní, zájmové nebo životní zkušenosti v různých aktivitách svým spoluobčanům všech věkových kategorií.

Myslím si ale, že v Boskovicích k podpoře nejen jejich činností chybí vhodné a dostupné zázemí - Celospolečenské Občanské Centrum, kde by se všechny věkové a zájmové kategorie mohly společně realizovat, vzájemně se obohacovat a přirozeně ovlivňovat.

Toto centrum by mělo být zázemím pro kulturu – s knihovnou, čítárnou a prostory pro různé zájmové činnosti, i sálem pro koncerty a divadla, restauracemi a přidruženými službami. A opravdu důstojný prostor pro setkávání všech generací, včetně seniorů či hendikepovaných, neboť oddělování jakékoliv skupiny je nezdravé a oslabuje „Občanskou Společnost“. V tomto směru je potřeba tvořivé sjednocující vize. 

### Alice Fialová, vedoucí sociálního zařízení Emanuel

Co bych si přála od nových zastupitelů?

Byla bych velmi potěšena, kdyby noví zastupitelé nepřehlédli to, že jsme tady a počítali s námi, mysleli na naše potřeby – protože ten, kdo se v životě nemusí potýkat s nějakým postižením, tak si samozřejmě nemusí uvědomovat, že jiný člověk má svoje specifické potřeby, že musí v životě překonávat to, co druhý zvládá s lehkostí. Byla bych ráda, kdyby nám naslouchali a nebáli se přijmout fakt, že i my jsme pestrou součástí tohoto města. Potřeby našich klientů nejsou jen otázkou bariér, jako jsou chodníky nebo snadný přístup na veřejná místa – v tomto směru jsme spokojeni, ale především možností se scházet v bezpečném prostředí a neobávat se prostoru za jeho zdmi, nemuset trávit čas pouze doma, a pokud ano, tak s pomocí, aby i pečující rodinní příslušníci měli možnost vlastní realizace.  

Není toho málo, co současní zastupitelé pro nás udělali, budu ráda, když budeme pokračovat v budování vzájemných vztahů dál, a věřím, že se vždy najde řešení situací pro nás obtížných, výborné by bylo vytvořit systém podpory nestátních neziskových organizací, které se řešením našich potřeb zabývají, umožnilo by to lépe spolupracovat s městem na řešení potřeb našich klientů.  
