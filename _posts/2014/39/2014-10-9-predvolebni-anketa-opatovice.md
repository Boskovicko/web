---
title: Opatovičtí by přivítali posílení policie, vhod by přišlo i dětské hřiště pro nejmenší nebo doplnění dopravního značení
authors: Andrea Šrámková
category: zpravodajství
tags:
- Velké Opatovice
- komunální volby
- 39-2014
---

Řada věcí se ve Velkých Opatovících udělala, ale nápadů, čím zpříjemnit život obyvatel, spontánně vytanulo také dost. Jako v předchozích obcích i v Opatovicích jsme položili otázku:
Kde vidíte hlavní problémy, které by vedení vaší obce mělo řešit? A jaká konkrétní řešení byste uvítali?

### Zdeňka Zemánková, Velké Opatovice

Určitě bych ráda, kdyby tu vzniklo hřiště. Jedno je u školy, ale to je pro větší děti, pro malé tu není žádné. Kdyby se udělalo pískoviště a houpačky mezi bytovkami na sídlišti Hliníky a náměstím Míru, přivítala by to tady řada maminek. Když člověk někam jede, jsou vidět hřiště na každé malé vesničce. 

### Marie Přichystalová, Velké Opatovice

Tady se hromada peněz investovala do čističky, do zateplení školy, obou školek Hřbitov tu máme hezky spravený, ze starého je parčík, chodníky jsou v lepším stavu než třeba v Jevíčku. Některé se  samozřejmě ještě  musí opravit, ale to nejde všechno najednou. 

Bylo by ale potřeba, aby si toho lidé vážili a neničili to. Je tu problém s vandalismem. Například kdyby tahle lavička nebyla přivázaná, už by byla dole pod svahem. Odpadkový koš jsem odtud vytahovala už několikrát. Nebo jak to vypadá u sokolovny po zábavách. Schází tu policie, je tu pouze jeden příslušník městské policie a pak sem dojíždí nějaká security z Jevíčka, ale ti jezdí jen autem. Nebylo nad to, když tu sloužili dva obecní strážníci a byl pořádek.

A ze strany mladých by měla být větší iniciativa. Aspoň kolem svého kdyby si každý udělal pořádek a nečekal, až mu to město poseká.

### Jaroslav Popelka, Velké Opatovice

Tady je problémů. Například v neděli se tu nesmí sekačkou kvůli rušení klidu sekat tráva, ale že v sedm ráno, někdy i v pět bijou zvony na kostele, to nikoho neruší?!

Nebo silnice – udělá se nový povrch a za půl roku přes to dělají přípojky. Jiný příklad jsou tady ty kočičí hlavy, vykopat se nesmí, ale klidně to záplatují asfaltem. A taky by mě zajímalo, kdo v Opatovicích dělá dopravní značení. Řada značek tu zmizela. Z jedné strany křižovatky je například značení hlavní silnice, z druhé nic. Když sem někdo cizí přijede, dává proto přednost zprava, ale místní Jezdí „po hlavní nebo vedlejší“. Asi nejsou na udržování peníze, ale některé značky zmizely, protože stály na soukromém pozmku. Nad tím by se taky měl někdo zamyslet.