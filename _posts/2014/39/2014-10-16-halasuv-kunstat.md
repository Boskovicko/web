---
title: Vzpomínku na básníka Halase doprovodí vyhlášení výsledků literární soutěže
authors: Tomáš Trumpeš
category: kultura
tags: Kunštát 39-2014
---

Také letos budou v Kunštátě vzpomínat na básníka Františka Halase, a to v sobotu 25. října, kdy se koná tradiční Halasův Kunštát. 

Jako obvykle se koná nejprve v 16 hodin vzpomínkové setkání na kunštátském hřbitově u hrobu básníka. Poté se následuje od 17 hodin v kulturním domě veřejnosti otevřené literární setkání s finalisty 42. ročníku Literární soutěže Františka Halase. Hostem tohoto setkání bude básník Martin Stöhr. A konečně od 19 hodin bude v kulturním domě probíhat literární večer nazvaný Společenstvo poezie. „Zazní pásmo složené z veršů Františka Halase věnovaných jiným autorům a z textů právě těchto básníků. Jako v dávnějších ročnících Halasova Kunštátu je přednesou držitelé ocenění z amatérských soutěží v uměleckém přednesu,“ představili program pořadatelé. V rámci večera dojde také na vyhodnocení 42. ročníku Literární soutěže Františka Halase, spojené s uvedením básnické prvotiny Naživo loňské laureátky Kláry Šmejkalové. V rámci Halasova Kunštátu proběhne také 3. ročník symposia mladých literátů.

„Do 42. ročníku soutěže přihlásilo své verše 65 autorů z celé České republiky. Příspěvky posuzovala porota ve složení Jiří Červenka – básník a překladatel, Miroslav Chocholatý – literární kritik a vysokoškolský pedagog, Vojtěch Kučera – básník, příležitostný editor a dramaturg soutěže. Z pozvaných finalistů porota vybere laureáta a může udělit Zvláštní cenu Klementa Bochořáka, spočívající ve vydání básnické prvotiny knižně dosud nepublikujícímu autorovi,“ uvedl hlavní pořadatel Vojtěch Kučera.

Na dvoudenní setkání finalistů 42. ročníku Literární soutěže Františka Halase, které proběhne 25. a 26. října 2014 v Kunštátě, přijali pozvání Klára Goldstein z Olomouce, Michaela Horynová z Brna, Eliška Kohlíčková z Příbrami, David Kořínek z Hradce Králové, Jakub Koumar z Jihlavy, Přemysl Krejčík z Pardubic, Dominik Melichar z Prahy, Lenka Požárová z Měřína, Beáta Tisucká z Písku a Kateřina Vaněčková z Uherského Brodu.
