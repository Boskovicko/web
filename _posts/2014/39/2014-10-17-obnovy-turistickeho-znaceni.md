---
title: Značení turistických stezek: každý rok se obnoví třetina tras
authors: Anna Dudková
category: publicistika
tags:
- okres Blansko
- turismus
- 39-2014
---

Nejvíce kilometrů nachodí turisté na Blanensku po zelených turistických značkách, naopak nejméně po stezkách značených žlutě. Klub českých turistů (KČT), který provádí jejich značení, získal letos na obnovu značení turistických stezek v kraji od Jihomoravského kraje dotaci ve výši téměř sedmi set tisíc korun. Část peněz přišla i na Blanensko, kterým se klikatí 545 kilometrů tras z celkových téměř tří tisíc jihomoravských. Počítané v to jsou i cykloturistické stezky a lyžařské trasy. Klub českých turistů na jižní Moravě obnovuje každý rok třetinu z téměř pěti tisíc směrovek a tabulek a pětinu nosných prvků značek.

V porovnání s dalšími obvody v Jihomoravském kraji je u nás stezek hodně. Blanenský okres byl počtem kilometrů značených tras převýšen jen brněnským obvodem s 820 kilometry a Hodonínem s 560 kilometry tras. Nejpopulárnější jsou u nás samozřejmě trasy v Moravském krasu, ty i sami značkaři vnímají jako prestižní místa pro přeznačování. „Značení těchto pěti a půl sta kilometrů stezek provádí v našem okrese dvanáct značkařů, kteří loni této činnosti věnovali celkem 588 hodin svého času,“ představil některá data předseda blanenského obvodu KČT Jan Libra. „Značení se provádí ve dvojicích, na každou dvojici vychází v průměru třicet kilometrů tras. Kromě samotného značení se provádí také obnova nosných prvků, jako jsou směrovníky, stojany turistických map nebo kolíky,“ dodal.

Obnovy se tak v okrese každoročně, a tedy i letos, dočká kolem 180 kilometrů značení. Čerstvé barvy jsou tentokrát určeny například pro červenou stezku z Valchova do Boskovic nebo z Holštejna do Sloupu. Z modrých tras jde o přeznačení třeba trasy z Macochy na Skalní mlýn, ze zelených je letos nově přetřená stezka z Veselky do Olešnice a po žluté vyrazili značkaři z Rudky do Svitávky. Většinu úkolů už značkaři letos splnili, zbytek tras dokončí v nejbližší době.  Nejvíc je v okrese tras natřených zelenými značkami - přes 175 kilometrů, naopak nejméně je žlutých - „pouhých“ 99 kilometrů. Po modré lze ujít 103 kilometrů a po červené dokonce přes 120. V zimě je možné využít 44 kilometrů lyžařských tras a právě jeden kilometr připadá na naučné trasy.

Před pěti lety se mezi blanenské značkaře přidali i manželé Paděrovi z Drnovic. „Turistika byla v naší rodině vždy pěstována, chodili jsme na výlety s vlastními dětmi i jako učitelé. Se značením máme zkušenost už z roku 1986, kdy jsem se podílel na značení Naučné stezky nazvané Stezkami odboje, jejímž zřizovatelem byla kunštátská základní škola. Teď máme na chození více času a jsme rádi, že můžeme něčím smysluplným přispět a být užiteční,“ prozradil František Paděra. „Když se chce někdo stát značkařem, musí nejprve rok praktikovat u nějaké již fungující značkařské dvojice. Nás si vzali na zaučenou známí ze Světlé. Pak si jeden z dvojice, který se stanevedoucím značkařské skupiny, udělá kurz u KČT. Poté už dostávají úkoly od vedení. Na jaře vždy dostaneme rozpis cestovních příkazů, kde zjistíme, které trasy letos budeme značit. Loni jsme chodili třeba po zelené, letos máme na starosti červenou,“ vysvětlil František Paděra. „Trasy se značkařům přidělují náhodně a to tak, aby značkařská dvojice značila pokud možno pokaždé jinou trasu. Ne vždy je to ale možné,“ doplnil předseda blanenského obvodu KČT Jan Libra.

Paděrovi letos poprvé taky zaučují nové značkaře. „Tento rok s námi vyrazili dva mladí inženýři stavaři. Jsme rádi, že značení nalákalo i někoho mladšího než nás důchodce,“ dodal s úsměvem Paděra. O nové nadšence je stále zájem, oproti roku 2012  totiž u nás klesl jejich počet o pět. Další značkaře proto s radostí uvítají.

Rychlost značení se podle Paděrů hodně liší podle terénu. „Obecně za den uděláme kolem pěti až šesti kilometrů, ale je velký rozdíl například mezi silnicí, kde stačí pár značek, a lesem, kde je snazší sejít z cesty. Taky kromě barev a štětce nosíme zahradnické nůžky a pilku, protože značky jsou občas zarostlé křovím,“ popsali. Ve výzbroji mají dále speciální nosič s barvičkami – bílá je naváděcí, lemuje hlavní barvu, hnědá je na rámování značky na světlém podkladu a konečně hlavní, vedoucí barva. Taky s sebou nosí škrabku, která umožňuje vytvořit rovnou plochu, a zásobu samolepek, kovových značek a šablon.

„Kromě samotného značení má každý vedoucí značkařské skupiny povinnost napsat protokol o stavu směrovníků, každý detailně popsat, jestli je v pořádku a jestli vydrží do dalšího přeznačování. Kreslíme i mapky a náčrtky. Já ještě navíc připravuji vlastivědnou část map, tedy informace o zajímavých objektech, kterou najdete na druhé straně mapy. Mapy aktualizujeme každé tři roky a snažíme se v nich reagovat i na podněty veřejnosti. Taky můžeme navrhovat nové trasy, ale toho jsme zatím nevyužili,“ dodal Paděra. Zato Jan Libra už o nové značené trase přemýšlí. „Momentálně pracuji na návrhu prodloužení žlutě značené trasy od nádraží Velké Opatovice k modré značce vedoucí do Jaroměřic. Tento návrh je ale nutno nejdřív schválit a vyznačení se provede až v době před novým vydáním turistické mapy,“ přiblížil plány. Kdo už má všechny značky prozkoumané, může se tedy v dohledné době těšit na další.
A kterou trasu by zkušený značkař František Paděra doporučil? „Všude je hezky, moc se mi zdejší krajina líbí. Kdybych měl uvést jen jednu trasu, tak třeba žlutou značku z Valchova do Sloupu. Překvapilo mě, jak je tam krajina malebná a pestrá. To je velmi pěkné místo“. 