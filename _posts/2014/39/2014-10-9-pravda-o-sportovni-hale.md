---
title: "Pravda o sportovní hale"
authors: Oldřich Grulich
category: napsali nám
tags:
- Boskovice
- sportovní hala
- 39-2014
---

Přečetli jsme si v místních novinách předvolební článek pana Dohnálka, ve kterém hodnotí situaci kolem sportovní haly. V článku pan Dohnálek píše, že „Odpůrci výstavby haly využívají všech krajních možností právních předpisů a zdržovací taktikou oddalují výstavbu.“ Naše sdružení se rozhodlo na článek reagovat a uvést věci na správnou míru.

Hned v úvodu prohlašujeme, že nejsme odpůrci výstavby sportovní haly, ale naopak podporujeme, aby se sportovní hala v Boskovicích postavila. Jsme jenom proti stavbě haly vedle školy na Slovákově ulici. Chtěli bychom, aby se v našem městě postavila moderní sportovní hala, která bude chloubou města a bude sloužit sportovcům, školákům i široké veřejnosti bez problémů a po mnoho let. Podle našeho názoru je lokalita vedle školy i vlastní plánovaná stavba jenom jakýmsi polovičatým a kompromisním řešením. Jsme přesvědčeni, že tak náročná a významná stavba by si zasloužila vhodnější lokalitu. V prostoru, kde je nyní zavodněná stavební jáma, by bylo lépe vybudovat otevřené sportoviště, které ve městě rovněž chybí.

Všichni odborníci, se kterými jsme problematiku diskutovali, se shodli na názoru, že sama stavba haly je špatně připravená a vybraná lokalita je pro výstavbu sportovní haly nevhodná. A to hned z několika důvodů:

- plocha pro výstavbu je malá, není na ní možné postavit plnohodnotnou stavbu haly podle současných požadavků. Hala nebude mít žádné možnosti případného rozvoje, či rozšíření,
- projekt stavby z roku 2007 je v současné době již zastaralý,
- pokud by se stavba povolovala podle současných předpisů, nebyla by povolena,
- součástí stavby není potřebný počet parkovacích ploch, aby v případě pořádání sportovních akcí bylo možné bez problémů parkovat. Po výstavbě nastanou problémy s parkováním občanů bydlících v okolí stavby,
- základové poměry jsou v uvedené lokalitě složité, což stavbu prodraží. Na staveništi se nachází agresívní vody, které je nutno trvale odvádět, což bude mít vliv na současné hydrogeologické podmínky v území. To může mít negativní dopad na statiku rodinných domků v Bílkově ulici a na statiku základní školy v blízkosti stavby,
- spodní vody mohou do budoucna narušit izolace proti vodě a způsobit vážné poškození a závady stavby, zejména když dojde k poruše drenážního systému nebo kanalizace odvádějící vody,
- sportovní haly se dnes většinou staví jako systémové, převážně na rovném terénu. Sportovní hala u školy je navržena částečně pod úrovní terénu,
- v neposlední řadě se stavbou zhorší životní podmínky občanů, žijících v okolí stavby,
- stavba je v těsné blízkosti městské památkové zóny na cestě mezi bývalou židovskou čtvrtí a židovským hřbitovem.

Pokud se týká současného stavu, kdy je stavba přerušena, není to vinou našeho sdružení, ani žádných obstrukcí ze strany občanů bydlících v okolí stavby. Tento stav byl zaviněn naprosto neodborně provedenou přípravou stavby. Občané znalí situace v lokalitě již od počátku poukazovali na to, že v oblasti byl dříve potok a rybník, oblast je zvodnělá a podloží je neúnosné. Přesto byl geologický průzkum staveniště proveden nedostatečně. 

Teprve až po vyhloubení stavební jámy byly na staveništi zjištěny spodní vody a neúnosné podloží. Namísto toho, aby byla stavba ihned zastavena, což by udělal každý odborný stavební dozor, byly úplně zbytečně provedeny i piloty. Až když sám dodavatel prací naznal, že ve stavbě nelze pokračovat, byla stavba přerušena. Dodatečně byly zjištěny i agresívní vody, které by vedly k degradaci zabetonovaných pilot. Městem Boskovice byly vyhozeny peníze občanů, a to jenom z důvodu špatné práce odpovědných pracovníků. Podle názoru našeho sdružení jsou za současný žalostný stav stavby a za vzniklé škody jednoznačně zodpovědní: projektant, stavební dozor a dodavatel. Není možné obviňovat obyčejné občany, kteří navíc zástupce radnice dopředu na problémy upozorňovali. Vedení města by si mělo uvědomit, že peníze, se kterými jako zástupci občanů hospodaří, nejsou jejich, ale nás všech občanů města Boskovic. Proto by město mělo začít ihned vymáhat vzniklou škodu na majetku města na těch, kteří škodu zavinili. 

Takže dále k tomu, proč je stavba přerušená. Zjištěné skutečnosti o nevhodných základových poměrech byly důvodem k přerušení stavebních prací a vypracování nového projektu založení stavby. Po vypracování nového projektu musel stavební úřad provést řízení o změně stavby. 

Toto řízení o změně stavby zahájil Stavební úřad v Boskovicích. Majitelé sousedních nemovitostí dotčení stavbou dali k řízení svoje připomínky. Jednalo se zejména o požadavek posouzení vlivu trvalého odvodnění podloží stavby haly pomocí drenáží do kanalizace na statiku rodinných domů naproti přes ulici. Dále také vliv stavby na ztrátu vody ze studní u těchto domů. Prostě majitelé domků mají obavu, že odvedením vod z lokality se změní vodohospodářské poměry v území a může dojít k poškození jejich rodinných domků. To samé se již v Boskovicích stalo, když byl vypuštěn rybník u Lasákova mlýna. Pouhým vypuštěním vody z rybníka došlo ke statickým poruchám domků, které jsou postaveny naproti přes silnici. Lidé se museli z domků vystěhovat a tehdejší Městský národní výbor je od nich vykoupil. Nevíme, co v tom vedení města vidí za zdržování stavby. Jsme přesvědčeni, že by stejně jako obyvatelé ulice Bílkova reagoval každý, kdo se ocitne v podobné situaci. Škoda, že na Bílkově nebydlí některý z radních, možná by se na situaci díval jinak. 

Podle našeho názoru již před započetím plánování stavby u školy na ulici Slovákova měli zástupci města celý záměr projednat s lidmi, kteří bydlí v okolí. Záměr jim měl být podrobně vysvětlený a jejich připomínky měly být řešeny jako součást projekčních prací. To se nestalo, a když stavební úřad povoloval stavbu v roce 2009, tak ani neobeslal majitele domků jako účastníky řízení a o tom, že se bude stavět hala, se dozvěděli z novin. 

Při řízení o změně stavby, které stavební úřad zahájil v červnu letošního roku se situace opakovala. Asi by bylo na místě, kdyby městská rada pověřila někoho, kdo by dostal za úkol s občany jednat. Svolat je a zeptat se, co mají za problémy a řešit s nimi jejich připomínky. To je přeci naprosto normální a logické takto řešit problémy. Namísto toho, aby se městský úřad obavami majitelů domů zabýval, stavební úřad vydal rozhodnutí o změně stavby a připomínky občanů prostě zamítl.

V pocitu naprosté bezmocnosti vůči jednání představitelů města a Městského úřadu se občané sdružili a na ochranu svých zájmů si najali právního zástupce, protože takto složitá situace nebyla jinak řešitelná. Po zkušenosti z veřejného zasedání městského zastupitelstva, na kterém byla řešena otázka haly má bohužel každý strach jednat sám za sebe.

Na radu právního zástupce se účastníci řízení proti rozhodnutí o změně stavby vydané MěÚ Boskovice odvolali. Odvolání řeší Krajský úřad Brno. Občané použili jediného možného zákonného postupu. Proto není určitě na místě je označovat za „Odpůrce výstavby haly, kteří využívají všech krajních možností právních předpisů a zdržovací taktikou oddalují výstavbu“.

Došlo k naprosto absurdní situaci, kdy vedení města, které jsme si ve volbách zvolili jako naše zástupce, postupuje pomocí pracovníků úřadu tvrdě proti občanům, kteří se pouze snaží ochránit svá základní práva, jako je právě právo na bydlení a ochrana svého majetku. Představitelům města vůbec nedochází, že proti němu nikdo nechce bojovat, ani bojkotovat výstavbu haly. Prostě je to tak, že se lidé snaží chránit svoje domy,  jak je to přirozené všude na světě. 

Na závěr bychom chtěli občanům města sdělit, že rada města prakticky měsíc před volbami schválila navýšení rozpočtu stavby haly a podpis dodatku smlouvy s dodavatelem. Tento dodatek zavazuje nové zastupitelstvo k tomu, aby pokračovalo ve výstavbě haly na Slovákově ulici. Pro nás je postup vedení města za stávající situace naprosto nepochopitelný.

Vážení spoluobčané, děkujeme vám, pokud jste se dočetli až na konec. Pro Vás, které hala zajímá víc, jsme na stránkách [boskovickeovce.cz](http://www.boskovickeovce.cz/) umístili fotografie staveniště haly od započetí stavby a některé další materiály. Z fotek je zřejmé, že pokud na stavbu chodil stavební dozor, nebo některý z radních, tak by musel být slepý, kdyby neviděl zvodnění podloží a černé sedimenty. Prohlédněte si je a udělejte si sami svůj úsudek. 