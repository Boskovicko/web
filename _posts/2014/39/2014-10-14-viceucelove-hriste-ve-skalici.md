---
title: Ve Skalici otevřeli víceúčelové hřiště
authors: Richard Černý
category: napsali nám
tags:
- Skalice nad Svitavou
- 39-2014
---

Sobota 20. září byla ve Skalici nad Svitavou dnem, kdy se uskutečnilo slavnostní otevření nového víceúčelového hřiště s umělým povrchem. Hřiště se nachází před školou na místě bývalého koupaliště.

Na úvod přednesl svůj projev starosta obce, ve kterém přítomným přiblížil dobu od rozhodnutí o zasypání koupaliště až po vlastní realizaci a vše, co s akcí bylo spojeno. Hřiště přišlo zhruba na 1,2 milionu korun, z toho činí 400 tisíc dotace z Místní akční skupiny Boskovicko Plus. K tomu je třeba připočíst cenu 200 tisíc korun za vybudování osvětlení. Hřiště je vybaveno výsuvnými sloupky a sítěmi na tenis a volejbal, přenosnými brankami na malou kopanou a dvěma basketbalovými koši. Po projevu následovalo přestřižení pásky, kterého se zhostil starosta spolu s místostarostkou obce. Poté na účastníky čekal přípitek. Dospělí připili sektem a pro děti bylo připraveno dětské šampaňské.

Nebylo to ovšem zdaleka vše, co v ten den bylo připraveno pro Skalické. Po přípitku vyzval starosta děti a dospělé, aby se přesunuli na blízké fotbalové hřiště, kde bylo připraveno pro děti odpoledne plné zábavy. Na děti tedy čekaly různé hry, odměny, malování na obličej, skákací hrad, diskotéka a kdo z dětí chtěl, mohl si zdarma opéci párek. O spokojenosti dětí nejlépe vypovídaly radostné tváře a jejich úsměvy.