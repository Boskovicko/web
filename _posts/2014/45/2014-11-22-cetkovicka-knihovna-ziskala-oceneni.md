---
title: Cetkovická knihovna získala ocenění
authors: Andrea Šrámková
category: zpravodajství
tags: 
- 45-2014
- Cetkovice
---
Mezi knihovnami, které se letos mohou pyšnit titulem Knihovna roku, je od října také cetkovická. V Zrcadlové kapli pražského Klementina cenu od ministra kultury Daniela Hermana převzala cetkovická knihovnice Blanka Janková a starosta Petr Horák. „Naše knihovna v nabité konkurenci nepřišla zkrátka. Dostala Ocenění za vytvoření vkusně vybaveného prostředí v rámci zdařilé rekonstrukce, umožňující kulturní aktivity oživující dění v obci,“ uvedl starosta. Knihovna v zrekonstruovaných prostorách obecního úřadu působí od června loňského roku.