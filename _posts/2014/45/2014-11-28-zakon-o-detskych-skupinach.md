---
title: Sněmovna schválila zákon o dětských skupinách
authors:  Miroslava Krajíčková
category: zpravodajství
tags: 
- 45-2014
- Boskovice
---
Na začátku listopadu byl i přes kritiku některých stran, vetu prezidenta a hlasům občanských společností schválen zákon o dětských skupinách. Měl by začít platit od příštího roku. Kvůli němu jsou znevýhodněny nejen lesní školky, ale i ostatní zařízení a organizace. Do konfliktu se dostávají kvůli stanoveným normám na zázemí pro děti, jež jsou v zákoně uvedeny. Koalice chce situaci  řešit novelou, která by mohla být přijata příští rok. 

Na Boskovicku jsou tři lesní školky, jejichž zakladatelky jsou i přes přijatý zákon stále optimistické. „Nezbývá než čekat a věřit,“ uvedla Gabriela Vajčnerová, koordinátorka lesní školky Jinánek v Boskovicích. „Nejsme jediní, kterým zákon nevyhovuje. Těžko lze uvěřit, že se do existenčních problémů dostávají nejen lesní školky ale také další neziskové organizace, jako je Člověk v tísni, Unie center pro rodinu a komunitu a další organizace pracující s dětmi a pro děti předškolního věku,“ uzavřela. 

Proč je zákon pro některé dětské skupiny nepřijatelný objasňuje zakladatelka kunštátské lesní školky Ina Lišková. „Důvodem je stále přítomná regulace hygienických parametrů vztahující se na skupiny větší, než je 11 dětí. Tyto skupiny budou mít stále stejné hygienické podmínky, jako mají klasické mateřské školky. V této podobě je zákon pro většinu lesních školek, kde je běžně zapsaných 15 dětí, likvidační. Vnímáme jako velmi důležité, aby sněmovna novelizovala daný zákon a vyšla tak vstříc poptávce rodičů po variabilitě v předškolním vzdělávání,“ uvedla. Koordinátora LMŠ Permoník v Černé Hoře Petra Chovancová spolu s rodiči situaci kolem zákona stále sleduje. “Pro nás se v tuto chvíli nic nemění, provoz zůstává beze změny zachován. Ani rodiče na tuto zprávu nijak negativně nereagují, přihlašují se i nové děti. Budeme se nadále zapojovat do akcí na podporu zachování LMŠ a doufat, že poslanci dostojí svým slibům,“ dodala. Všichni tedy netrpělivě čekají na začátek příštího roku, kdy by se zase o zákoně mělo v souvislosti s jeho novelizací více diskutovat.
