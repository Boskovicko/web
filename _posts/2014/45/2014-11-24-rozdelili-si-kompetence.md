---
title: Na radnici si rozdělili kompetence
authors: Tomáš Trumpeš
category: zpravodajství
tags: 
- 45-2014
- Boskovice
- komunální volby
---
Starostka Hana Nedomová, místostarostka Jaromíra Vítková a místostarosta Petr Malach si před ustavujícím zastupitelstvem rozdělilo také kompetence, které jim zastupitelstvo následně schválilo.

Starostka města Hana Nedomová bude odpovídat za plnění úkolů na úseku sociálních služeb, zdravotnictví, správy majetku, za plnění úkolů vztažených k městské společnosti Služby Boskovice a dalších oblastí, nespecifikovaných u místostarostů.

Místostarostka Jaromíra Vítková bude jako statutární zástupkyně zastupovat starostku v době nepřítomnosti, případně v době, kdy nevykonává funkci. Odpovídat bude za školství, životní prostředí včetně městských lesů, dopravu, územní rozvoj, za problematiku vodovodů a kanalizací, veřejných komunikací včetně údržby. Dále za cestovní ruch, památkovou péči, za spolupráci s neziskovými organizacemi a agendu Grantového systému města. V kompetenci místostarostky bude také plnění úkolů vztažených k příspěvkovým organizacím MŠ, ZŠ a Muzeum Boskovicka. „Moje kompetence zůstaly prakticky stejné jako v minulém období, jen mi přibyl cestovní ruch a hospodaření v městských lesích,“ okomentovala dohodu Jaromíra Vítková. Neuvolněný místostarosta Petr Malach bude mít na starosti tělovýchovu a sport, dále příspěvkovou organizaci KZMB a spolupráci s osadními výbory místních částí.

Společně bude koalice řešit také obsazení finančního a kontrolního výboru, kde dle zvyklostí dostává větší prostor také opozice. „Oslovím všechna politická uskupení, která se dostala do zastupitelstva, a budu očekávat jejich návrhy na členy. A podle toho budeme složení kontrolního a finančního výboru připravovat. Uskupení je celkem sedm, uspokojeni by měli být všichni. Je to ještě na jednání s koaličními partnery, ale já osobně jsem pro, aby ve vedení výborů byli zástupci opozice,“ uvedla starostka Hana Nedomová a k jejímu názoru se připojila i místostarostka Jaromíra Vítková. „Zatím jsme, pokud vím, žádnou nabídku neobdrželi. Pokud se tak stane, nějaká jména navrhneme,“ vyjádřil se Jaroslav Dohnálek z opoziční ODS.
