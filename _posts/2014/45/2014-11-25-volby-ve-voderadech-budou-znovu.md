---
title: "Voděrady: povolební vývoj směřuje k vyhlášení nových komunální voleb"
authors: Andrea Šrámková
category: zpravodajství
tags: 
- 45-2014
- Voděrady
- komunální volby 
---
Stále jasno o novém vedení obce nemají a v nejbližší době nejspíš mít ani nebudou ve Voděradech. Počet kandidátů do zastupitelstva totiž v současné chvíli nedosahuje zákonem staveného minimálního počtu pěti členů. Všichni zvolení kandidáti i náhradníci jedné ze dvou voděradských kandidujících stran totiž na své posty rezignovali. Reagovali tak na rozhodnutí krajského soudu, který po přepočítání hlasů změnil přidělení posledního mandátu. Obec tak s největší pravděpodobností čekají nové volby.

Na brněnský soud se 22. října obrátil Lukáš Klika ze Sdružení nezávislých kandidátů Voděrady všem.  „Soud po přepočítání hlasů zjistil, že volební strana č. 1 (Nezávislé sdružení kandidátů obce Voděrady - pozn. red.) získala skutečně 942 hlasů,“ stojí v usnesení krajské instituce. „Pokud šlo ale o volební stranu č. 2 (Sdružení nezávislých kandidátů Voděrady všem - pozn. red.), tak ta obdržela o jeden hlas více (nikoli tedy volební komisí sečtených 942 hlasů, nýbrž 943 hlasů). K nesprávnému výsledku mohlo dojít prostou matematickou chybou při sčítání. Zaměří-li se soud na kvalitu provedení jednotlivých křížků a porovná-li je vzájemně, nelze vyloučit, že nesprávný součet hlasů mohl být způsoben nezapočítáním jednoho „ne zcela zdařilého křížku“ právě u kandidáta volební strany č. 2 na místě č. 6,“ uvádí se v brněnském soudním usnesení z 10. listopadu s tím, že pouze křížkem označené volební hlasy jsou platné, ale zároveň že na kvalitu křížku nelze nahlížet příliš přísně. „Znak vytvořený navzájem se křížícími tahy u kandidáta č. 6 volební strany č. 2  je křížkem. Ať už byl tedy nesprávný součet hlasů způsoben čímkoli,“ píše se dále v usnesení, „volební strana č. 2 získala 943 hlasů.“ Z toho důvodu o posledním sedmém mandátu neměl rozhodovat los. Krajský soud pak poslední – sedmý a losem přidělovaný – mandát do zastupitelstva přiřkl Miroslavu Havelkovi ze Sdružení nezávislých kandidátů Voděrady všem, za neplatný přitom prohlásil volbu Lenky Plevačové z Nezávislého sdružení kandidátů obce Voděrady. Poměr mandátů zůstal 4:3, ale po přepočítání volebních hlasů ve prospěch Sdružení nezávislých kandidátů Voděrady všem. 

Proti nálezu soudu už není možná kasační stížnost. V průběhu minulého týdne se v obci stupňovala nespokojenost a všichni zvolení kandidáti i náhradníci z Nezávislého sdružení kandidátů obce Voděrady na své posty rezignovali. „Obdržel jsem písemnou rezignaci na naše mandáty i na pozice náhradníků,“ potvrdil situaci starosta Voděrad a současně lídr Nezávislého sdružení kandidátů obce Voděrady Miroslav Opluštil s tím, že ustavující zasedání zastupitelstva naplánované na 24. listopadu proběhne. Nicméně čtyři mandáty, které získalo Sdružení nezávislých kandidátů Voděrady všem nesplňují minimální počet pěti zastupitelů a zastupitelstvo tedy nejspíš nevznikne. Výsledkem by tak mělo být vyhlášení nových komunálních voleb. Výsledkem by tak měly být nové komunální volby. Zaslání návrhu na jejich vyhlášení na krajský úřad předpokládá starosta 25. listopadu po konání ustanovujícího zastupitelstva. Termín voleb by pak mělo stanovit ministerstvo vnitra.
