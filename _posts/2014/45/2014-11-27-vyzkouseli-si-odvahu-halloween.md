---
title: Vyzkoušeli si odvahu na halloweenské stezce
authors: Alena Koutná
category: napsali nám
tags: 
- 45-2014
- Boskovice
---
Jste odvážní? Máte pro strach uděláno? Bojíte se rádi? Pokud ano, právě pro vás byl páteční podvečer 31. října tím správným časem, kdy přijít k nám do školní družiny na pracovišti základní školy Slovákova, která v letošním roce slaví svoje 30. narozeniny.

Poslední říjnová noc je totiž podle starých Keltů nocí strašidel, duchů a vydlabaných dýní a my jsme se společně s našimi rodiči, prarodiči, sourozenci a kamarády sešli v maskách a kostýmech, abychom si letošní halloween pořádně užili. A že nás panečku bylo! U družiny se sešlo víc než 120 rodin, což bylo velmi příjemné překvapení. Hned u vstupu na hosty čekal miniobchůdek s lucerničkami od dětí, po kterých se jenom zaprášilo.

Po setmění, přesněji úderem 17. hodiny, jsme se vydali na stezku odvahy. Ta byla lemovaná rozsvícenými lucerničkami a vedla kolem stromů a keřů, vnichž to každou chvíli divně praskalo. A co teprve pasti či překážky, které jsme museli zvládnout, abychom se dostali dál? Za jejich překonání nám duchové vždy vybarvili jeden dílek papírové dýně, kterou si každý nosil už od startu s sebou. Nakonec jsme si podle staré tradiční anglické hry vylovili pusou jablíčko a výměnou za vyplněnou dýni k němu každý dostal ještě i marshmalow. Všechno jsme si pak mohli opéct na ohni. 

Po výborné halloweenské svačince při vyhodnocení jsme předvedli také naše vydlabané dýně, za které se rozdávaly poukazy na speciální halloweenské focení. A pak už přišly na řadu děti v krásných maskách a kostýmech, všechny (nakenec i ty bez kostýmů) si zasloužily odměnu. Zkrátka vůbec nikdo neodešel s prázdnou a tak to má při správném Halloweenu být. Moc se těšíme zase za rok.           