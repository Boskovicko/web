---
title: V Paměticích besedovali o Incích
cover-photo: http://i.imgur.com/SKkggjw.jpg
authors: František Staněk
category: napsali nám
tags: 
- 45-2014
- Pamětice
---
Kulturní výbor ve spolupráci s Místní knihovnou v Paměticích připravil na předminulý sobotní podvečer zajímavou akci. Naši spoluobčané, manželé Kutějovi, podnikli nedávno pěkné, ale náročné putování po Jižní Americe, ze kterého si přivezli mnoho vzpomínek, zážitků i pěkných fotografií a ochotně se o ně s námi podělili.

Letecky se přepravili přes Amsterodam do Limy, hlavního města Peru. Odtud cestovali pronajatým karavanem, vlakem, autobusem nebo i pěšky prakticky po celé obydlené části země. Některé vzpomínky nebo snímky jsou skoro hororové jako například trajekt, na kterém přes jezero Titicaca přepravují jejich autobus - vypadá, že se každou chvíli potopí. Nebo zážitek, kdy se v úzkých serpentinách bez svodidel potkal jejich autobus s protijedoucím a oni museli víc než kilometr couvat, aby se mohli minout. Rovněž hororový je pohled na elektrickou a telefonní síť ve městě La Paz v Bolívii a mnohé další.

 V Peru žil kdysi tajemný národ Inků. Vynikal ve stavitelství a astrologii. Neměl však písmo, tak o něm moc nevíme. Inkové uctívali slunce, vodu, zemi. Vědci se dodnes přou, k čemu sloužily jejich mohutné stavby a jak mohli obrovské kamenné kvádry tak precizně opracovat a dopravit složitým terénem až na místo určení. Když zemi dobyli Španělé, národ Inků prakticky vyhubili, jejich stavby rozbořili a na zbylých základech si postavili honosné chrámy a paláce. Za pozornost stojí mimo jiné pozůstatky obrovité kruhové stavby se spoustou teras.

Vědci se domnívají, že zde staří Inkové zkoumali vhodnost pěstování plodin v různých nadmořských výškách. Z Peru se k nám dostaly hlavně brambory a kukuřice. Ale snad nejznámější je zde pěstování koky. Její listy tu žvýkají jako drogu, suší, vaří z ní čaje, dávají do omáček a krémů. Je také základní surovinou pro výrobu coca-coly. Příroda je drsná, ale krásná, zvláště když rozkvetou kaktusy. Viděli jsme snímky z proslulých karnevalů, tržnic i příbytky obyčejných lidí, jejich stravování a výrobky různých dobrot. 

Vyvrcholením celého putování byl výstup na horu Machu Picchu. Není sice tak vysoká jako okolní sedmitisícovky, ale je to zážitek obrovský. Pod úpatí doveze turisty autobus (jen velmi omezený počet lidí), ale na vrchol se jde po mnoha starých kamenných schodech. Ta atmosféra se nedá ani popsat.

 Během přednášky jsme mohli ochutnat pečivo a čaj z koky. Manželé Kutějovi si zaslouží náš vřelý dík za to, že se s námi podělili o pěkné zážitky. Slušně zaplněný sál je za to odměnil bouřlivým potleskem. 
