---
title: Nad boskovickým hazardem se smráká
authors: Tomáš Trumpeš
category: zpravodajství
tags: 
- 45-2014
- Boskovice
- hazard
---
Jedním z prvních kroků směřujících k avizovaným změnám, které avizuje nové vedení města, by v Boskovicích mohl být zcela odlišný přístup k hazardu. Minulý týden jsme informovali o tom, že vedení Jihomoravského kraje vyzývá nově zvolená zastupitelstva, aby se tématikou hazardu zabývala. První reakce, která zazněla na tiskové konferenci bezprostředně po ustavujícím zastupitelstvu, naznačuje, že se pravděpodobně změní dosavadní přístup, kdy vedení radnice hazard neřešilo a ponechávalo iniciativu na straně státu, přestože k omezení hazardu mělo kompetenci. „Ve vedení se tím budeme zaobírat, protože je to pro Boskovice citlivá otázka. Máme své předvolební programy a všichni členové koalice v nich tuto otázku měli, takže je to pro nás výzva něco s tím udělat. Nestihneme to do konce roku, ale určitě je to otázka na první měsíce roku 2015,“ vyjádřila se starostka Hana Nedomová a doplnila, že ona osobně se přiklání k úplnému zákazu hazardu ve městě, nikoliv k částečné regulaci. O výsledném postupu nového vedení města však rozhodnou až koaliční jednání.