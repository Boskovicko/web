---
title: Hokejisté Boskovic mají další tři body
authors: Lubomír Slezák
category: sport
tags: 
- 45-2014
- okres Blansko
- hokej

---
V minulém týdnu měla hokejová Krajská liga Jižní Moravy a Zlínska na programu dvě kola. Celek Boskovic si ze dvou zápasů připsal tři body za jednu výhru, stejně se dařilo i celku Blanska. Ve čtvrtečním desátém kole oba týmy na svém ledě vyhrály, ve víkendovém jedenáctém na své soupeře nestačily.

Desáté kolo: SK Minerva Boskovice – HHK Velké Meziříčí 5:3 (0:1, 3:1, 2:1), 21. Skácel, 27. Karný, 30. Korvas, 45. Máša, 51. Hnilička - 20. Fila, 34. a 53. Krča.

Boskovice: Guštafík, Lysoň - Surý Z., Korvas - Máša, Surý A. - Karlíček, Hnilička - Matouš - Skácel, Tůma - Blaha - Zvolánek, Karný - Holub - Hökl.

 Ve vyrovnané první třetině měli první velkou šanci hosté, ale Guštafík tutovku Kudláčka v deváté minutě zlikvidoval. V 17. minutě ujel ve vlastním oslabení hostující Křenek, byl při zakončení faulován, ale následné trestné střílení Křenek neproměnil. Přesto se z vedení radovali hosté, když v poslední minutě první třetiny z bezprostřední blízkosti skóroval Fila.

Hned první minuta druhé části přinesla vyrovnání, když Skácel na dva pokusy překonal hostujícího brankáře. Za dalších šest minut šla Minerva do vedení, když Karlíček přesnou přihrávkou vyzval ke skórování volného Karného. Třetí branku Boskovic přidal ve 30. minutě nehlídaný Korvas, který se z místa mezi kruhy prosadil střelou do horní poloviny brány. Jenže ve 34. minutě hokejisté Velkého Meziříčí snížili ve vlastním oslabení a kontaktní branka jim znovu dodala sílu.

V úvodu závěrečné třetiny se blýskli skvělými zákroky oba brankáři, ve 45. minutě využil přesilovku domácího celku střelou od modré čáry Máša. O šest minut později Hnilička zakončil domácí zámek dorážkou z úhlu, v 53. minutě snížil po špatné rozehrávce Krča. Dvě minuty před koncem hosté odvolali brankáře, ale vzápětí faulovali a domácí tak dvoubrankový náskok s přehledem uhájili.

Dynamiters Blansko HK - HK Hokej Šumperk 2003 7:5 (2:0, 3:3, 2:2), Antoňů 2, Látal 2, Vystrčil, Berka M., Kazda.

Domácí vyhráli první třetinu, ale hosté dokázali ve druhé části vyrovnat. Teprve v poslední minutě prostředního dějství dokázalo Blansko znovu odskočit o dvě branky.

V poslední části viděli diváci ještě čtyři branky, a protože padly dvě na obou stranách, tři body zůstaly v Blansku.

Jedenácté kolo: Uherské Hradiště - Boskovice 6:3 (1:2, 1:1, 4:0), Kroměříž - Blansko 6:4 (1:1, 2:2, 3:1).

1. Uh. Ostroh 	10 6 3 0 1 	55:39 	24
2. Rosice 	10 7 0 1 2 	135:32 	22
3. Kroměříž 	10 6 1 0 3 	70:40 	20
4. Uničov 	11 5 1 1 4 	55:143 	18
5. Blansko 	10 5 1 0 4 	33:38 	17
6. Uh. Brod 	10 5 0 1 4 	43:43 	16
7. Velká Bíteš 	9 4 1 1 3 	39:34 	15
8. Boskovice 	10 4 1 0 5 	45:35 	14
9. Šumperk 	9 3 2 0 4 	43:36 	13
10. V. Meziříčí 	11 3 0 4 4 	38:42 	13
11. U. Hradiště 	10 3 0 1 6 	46:49 	10
12. Šternberk 	9 3 0 1 5 	35:41 	10
13. U. Brod B 	9 0 0 0 9 	22:87 	0

V sobotu 22. listopadu hostí Boskovice Šumperk, Blansko přivítá poslední Uherský Brod B.
