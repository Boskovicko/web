---
title: Listopad 89 na Boskovicku pohledem historika
cover-photo: http://i.zoul.cz/mFfHTRw.jpg
authors: Petr Vítámvás, Tomáš Trumpeš
category: kultura
tags: 
- 45-2014
- Boskovice
- 17. listopad
---
Před pěti lety jsme věnovali 20. výročí Listopadu 89 obsáhlejší materiál zaměřený na vzpomínky pamětníků a aktivních účastníků listopadových událostí na Boskovicku. U příležitosti 25. výročí Listopadu 89 jsme požádali historika boskovického muzea Petra Vítámváse o jeho odborný pohled, vycházející především ze studia dochovaných materiálů. Prosbu jsme předeslali otázkou, jestli je 25 let dostatečně dlouhá doba, aby byly události Listopadu pro historiky zajímavým předmětem bádání.

Text Petra Vítámváse jsme doplnili redakčními mezititulky. 

#### Tranzice – Přechod k demokracii

Čtvrt století od událostí z listopadu 1989 poskytuje již dostatečný odstup, aby se jimi mohli historikové již zabývat, a také se jimi zabývají, historikové i politologové. 

Zejména předchozí 20. výročí Listopadu bylo impulsem ke zpracování studií a publikací na toto téma, z pochopitelných důvodů zaměřených především na dění v Praze a na celostátní úrovni, ale také na mezinárodní souvislosti, vznikají však i studie regionálně zaměřené. Asi nejdůkladnějším popisem listopadových událostí je kniha Jiřího Suka Labyrintem revoluce (2010), oceněná cenou Magnesia litera. Vývoj událostí je v ní sledován až k volbám do Federálního shromáždění v červnu 1990. Pokud bychom sledovali vývoj v regionech, je na místě posunout mez zájmu až k listopadovým volbám do místních zastupitelstev.

Tranzice – jak se proces přechodu k demokracii odborně nazývá – je rozčleněna do čtyř fází: I. Revoluční fáze: 1. Informační etapa, 2. Mobilizační etapa, 3. Etapa požadavků, II. Fáze převzetí moci, III. Fáze stabilizace, IV. Fáze standardizace. 

#### Dostupnost pramenů

Co se týče pramenů, mnohé z důležitých archivních fondů z té doby nejsou dosud zpracovány, a nejsou proto ani přístupné; nemám představu, nakolik jsou zachovány pro toto přelomové období dokumenty z produkce národních výborů v regionu a také z okresního výboru, místních a závodních organizací KSČ. Řada důležitých dokumentů se pak do archivů buď nedostala, či dokonce ani nezůstala zachována. Nevím, jestli si někdo ještě vzpomene, že v revolučních dnech po celé zemi vzplála řada ohňů, ve kterých shořely důležité dokumenty. To je průvodní jev převratů. Jsme tedy často odkázáni na prameny sekundární – kronikářské záznamy a zprávy v dobovém tisku, a také na vzpomínky přímých účastníků, zejména přímých aktérů oněch událostí. Šťastnou náhodou se nám do muzea dostaly záznamy Občanského fóra v Boskovicích, za což patří dík především PhDr. Aloisi Čadovi, který je po léta schraňoval.

#### První reakce na 17. listopad 

V první fázi po policejním zásahu na Národní třídě 17. listopadu šlo především o šíření informací. Celostátní média – až na výjimky – přinášela v prvních dnech po události zprávy zkreslené a tendenční, až postupem času začala informovat otevřeně. Zpočátku to byli spíše jednotlivci, kteří měli informace o průběhu studentské manifestace a následných událostech v Praze. Získávali je jednak osobními kontakty, jednak ze zpravodajství zahraničních stanic, zejména Svobodné Evropy, ORF, BBC a dalších. Do měst a obcí v regionu vyjížděli brněnští studenti, herci a členové brněnského Občanského fóra, aby informovali o aktuálním dění a o požadavcích vznesených vůči vládě a stranické nomenklatuře studenty a Občanským fórem. Podobně jako v centrech i v regionu probíhala takzvaná plakátovací válka, kdy letáky a plakáty studentů a Občanského fóra byly přes noc strhány a přelepeny letáky protirevolučními.

V Blansku vycházel týdeník Nový život, který v září 1989 obdržel „za účinné ideově výchovné působení a naplňování leninských norem socialistického tisku“ vyznamenání Za vynikající práci. Odtud se objektivní zpravodajství čekat nedalo. V reakci na listopadové události v Praze noviny otiskly prohlášení OV KSČ a brigády socialistické práce z Adastu odsuzující provokace protispolečenských a protisocialistických živlů. Změna vydavatele, kterým byly ONV a OV KSČ v Blansku, patřila mezi požadavky vznesenými Občanským fórem v Boskovicích.

Nepochybně nejdůležitější události se děly v Praze, postupně početně stále sílící manifestace veřejnosti přiměly reprezentaci státu a KSČ k jednání s Občanským fórem, založeným již dva dny po 17. listopadu. Důležité bylo i dění v dalších velkých městech – v Bratislavě bylo založeno hnutí Verejnosť proti násiliu a v Brně vznikl studentský stávkový výbor na Filosofické fakultě tehdy Univerzity J. E. Purkyně (dnes opět Masarykova univerzita – i to patřilo k tehdejšímu režimu, některá jména a období dějin byla tabu a na veřejnosti se ani nesměla vyslovit, jméno prvního československého prezidenta patřilo mezi ně, stejně jako vůbec období první republiky). I zde se organizovaly manifestace veřejnosti již v prvním týdnu po 17. listopadu. Neméně důležitý byl ale vývoj mimo centra, to si uvědomovaly obě strany a členové vedení komunistické strany spoléhali na to, že odezva na venkově bude slabá. Zkušebním kamenem se měla stát generální stávka ohlášená Občanským fórem na pondělí 27. listopadu na 12.00. 

#### První aktivity v regionu

K prvním aktivitám v regionu, o nichž máme informace, došlo na gymnáziu v Blansku. Studenti 4. ročníku sepsali v pondělí 20. listopadu prohlášení na protest proti policejnímu zásahu na Národní třídě a následující den, kdy s prohlášením obcházeli spolužáky, byli při tom přistiženi jednou z učitelek, předsedkyní školské organizace KSČ, která o tom ihned informovala ředitele gymnázia. Na školní nástěnce se také objevila výzva ke shromáždění studentů na náměstí v 16 hodin. Studenti, kteří se na místo dostavili, vedeni Michalem Povolným a Tomášem Reichlem, byli legitimováni příslušníky SNB. Následující den ředitel gymnázia předvolal třídního učitele Bohuslava Fice, s nímž incident řešil za účasti příslušníků StB, a odpoledne na schůzce SRPŠ oznámil rodičům, že studenti 4. C zorganizovali protistátní shromáždění.

Při návštěvě studentů brněnské JAMU na blanenském gymnáziu dne 24. listopadu, jednalo se patrně vůbec o první výjezd brněnských studentů do Blanska, došlo k incidentu, kdy tito studenti byli – na žádost a s přímou pomocí ředitele gymnázia – vyvedeni z budovy příslušníky Veřejné bezpečnosti a jeden ze studentů byl při tom fyzicky napaden. Okresní prokurátor konstatoval, že „...postup zakročujících příslušníků Veřejné bezpečnosti zakládá důvodné podezření ze spáchání trestného činu zneužívání pravomoci veřejného činitele...“ a spis byl předán vojenské složce prokuratury.

V neděli 26. listopadu proběhla v Blansku zřejmě první větší akce v regionu za účasti širší veřejnosti, a to živý řetěz za propuštění vězně svědomí Petra Cibulky. Na manifestaci podepsalo 45 lidí provolání Občanského fóra, a tím vznikl zárodek Občanského fóra v Blansku. 

Manifestace v rámci generální stávky 27. listopadu proběhly v regionu pouze ve větších centrech, ve městech a takzvaných střediskových obcích, což bylo dáno především tím, kam lidé dojížděli za prací a do škol. I přesto, že v některých závodech a školách byly kladeny zaměstnancům, respektive studentům překážky v účasti, bylo zjevné, že nespokojenost se stávajícím režimem je masivní. Rozdílný přístup měla například vedení gymnázií v Blansku a v Boskovicích; zatímco vedení boskovického gymnázia ponechalo na rozhodnutí studentů a učitelů, zda se manifestace zúčastní, v Blansku se vedení snažilo studentům v účasti na manifestaci zabránit. Důležitá byla hojná účast pracujících z velkých podniků.

#### Zakládání Občanských fór

K zakládání Občanských fór docházelo postupně spíše ve větších centrech regionu, v závodech a na školách, zpočátku spíše živelně. První taková snaha, alespoň nakolik máme doloženo, vzešla pravděpodobně v Boskovicích z řad mládeže. Skupina mladých se přihlásila k požadavkům studentů a na podpisové archy k těmto požadavkům – pod hlavičkou Občanského fóra města Boskovice – k 24. listopadu posbírala více než sto podpisů, které předali v neděli 26. listopadu předsedovi MěNV Boskovice ing. Hanuškovi. Ještě před generální stávkou bylo založeno OF v Letovicích, v Blansku – jak výše zmíněno – 45 občanů podpořilo prohlášení OF také 26. listopadu, k ustavení OF však došlo následující den večer. V dalších místech bylo OF ustaveno v Kunštátě 30. 11., v Lysicích a Velkých Opatovicích 1. 12. a v Olešnici 7. 12. V menších obcích byla OF zakládána i v průběhu roku 1990, někde ještě dlouho panovaly obavy z možných následků.

K založení Občanského fóra stačilo, sešla-li se nějaká skupina lidí – z obce, podniku nebo instituce – a přihlásili se k programovým zásadám OF. Zpravidla se tak dělo podepsáním prohlášení, v němž se mísily požadavky vznesené studenty a pražským KC OF.

#### Požadavky a vyjednávání

Mezi hlavní požadavky OF patřilo odstoupení politických představitelů odpovědných za zásah 17. listopadu 1989 a ustavení komise k vyšetření zásahu na Národní třídě, odstoupení politiků odpovědných za krizi ve společnosti, zrušení ústavního článku o vedoucí úloze KSČ, propuštění vězňů svědomí, uspořádání svobodných voleb. OF města Boskovic v požadavcích zformulovaných 6. 12. 1989 k tomu připojilo rozpuštění základních organizací KSČ a Lidových milicí (paramilitární jednotky asistující při komunistickém puči v únoru 1948 a při potlačování manifestací po okupaci armád Varšavské smlouvy v roce 1969 i koncem 80. let) na pracovištích, odvolání redakční rady okresních novin a změnu vydavatele, rozhodný nesouhlas s výstavbou závodu Lachema Brno v Blansku, jednání o dostavbě nemocnice nebo doporučení navrátit historické názvy ulic a náměstí. 

Provolání OF pracovníků školství okrsku Boskovice z 18. 12. 1989 obsahovalo přes 30 požadavků, vedle odideologizování výuky to bylo například doporučení, aby ministerstvo školství nevydávalo zásadní rozhodnutí o výuce a výchově bez konzultace se zkušenými učiteli, dále omezení na únosnou míru počet všech soutěží a olympiád a snížení počtu žáků ve třídách na 25. (Jen pro dokreslení ideologizace výuky uveďme zápis z kroniky jedné z boskovických škol: „Zvyšovat úroveň a účinnost všech složek komunistické výchovy na principech marxismu-leninismu, věnovat pozornost soustavné intenzifikaci, ...výchovu ideově politickou prosazovat v linii závěrů XVII. sjezdu KSČ, zkvalitňovat výchovu k vědeckému světovému názoru, využívat činnosti kroužků vědeckého ateismu.“)

Občanská fóra organizovala setkání s občany, kde se řešila palčivá témata a formulovaly požadavky veřejnosti. V dalším vývoji se pak OF stala důležitými činiteli při vyjednávání s představiteli KSČ a národních výborů o prosazení svých požadavků a také zejména – podle příkladu z centra takzvaná jednání u kulatého stolu – o kooptace nestraníků do zastupitelských sborů. To se dělo jak na místních úrovních, tak na úrovni regionálního centra, tedy ONV Blansko. I když například dr. Čada, mluvčí OF Boskovice, v jednom z rozhovorů vzpomínal, že jednání s tehdejším předsedou MěNV Boskovice ing. Hanuškou byla korektní, ze zápisů z jednání OF jasně vysvítá, že představitelé starého režimu neopouštěli svoje pozice snadno. Tato jednání probíhala do poloviny roku 1990. Při tomto procesu kooptací se staly partnery i další politické strany, které se emancipovaly od Národní fronty a obnovované strany, jež byly zakázány. Vývoj směřoval k pluralizaci politické scény. Na druhé straně i v řadách KSČ panovala nespokojenost, jak dokládá například novinářská relace z okresní konference KSČ 9. 12. 1989: „Zpráva předsednictva hodnotila kriticky uplynulé období jak v práci centra, tak i v místních podmínkách. Správně poukazovala na neblahé důsledky administrativně byrokratického způsobu řízení. Na druhé straně však nedokázala objektivně postihnout složitý a proměnlivý vývoj politické i společenské situace v okrese. Potvrzovala to vystoupení jednotlivých diskutujících, kteří ve většině požadovali radikálnější změny ve stylu stranické práce…“, nebo odpověď boskovických komunistů KV OF města Boskovic: „...I my se cítíme.... podvedeni tím, co praktikovalo staré vedení KSČ vůči nám řadovým členům. Proto je naším jednoznačným požadavkem očistit stranu od lidí, kteří se ve svých postojích, praktických výsledcích i morálních profilech zkompromitovali – to je jeden ze závěrů městské konference KSČ.“ KSČ masivně ztrácela členskou základnu, členové stranu opouštěli tak, že zanikaly organizace KSČ na pracovištích i v obcích.

#### Svobodné volby

Dalším důležitým úkolem pro OF byla příprava svobodných voleb, tedy takových, kde kandidátka nebude předem dána bez možnosti změny a vůbec bez možnosti volby z více stran a nebude hrozit postih za neúčast při volbách. Volby byly stanoveny na 8. a 9. června 1990 do Federálního shromáždění (tehdejší zákonodárný sbor) a České národní rady, na 23. a 24. listopad pak do místních zastupitelstev. Tím, že z těchto voleb vzešla legitimní politická reprezentace na místní úrovni, byla završena určitá etapa tranzice a pokračovaly další procesy proměny státu a společnosti.

#### Osobní pohled historikův

Do profesního života vstupuje už generace, která Listopad 89 nezažila a zná jej jen z vyprávění a možná i z učebnic. Společnost se za tu dobu proměnila k nepoznání, opět jsme se stali součástí západní civilizace, kam historicky patříme.

I přes různá negativa, která s sebou změny přinesly, je rozdíl nesrovnatelný.  Osobně mi vadí, když někdo dnes říká „za komunistů bylo líp“. Dokázal bych to ještě chápat jako emocionální výkřik v tíživé situaci, ale soudný člověk něco takového nemůže myslet vážně. Kdo by chtěl obhajovat režim, který vytvořil promyšlený represivní aparát k tomu, aby systematicky ničil osudy a životy lidí, kteří mu byli nepohodlní, a který obehnal zemi ostnatým drátem, aby odtud občané neutíkali pryč? 	
