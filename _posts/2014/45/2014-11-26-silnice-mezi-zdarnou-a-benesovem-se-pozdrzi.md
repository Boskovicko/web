---
title: Rekonstrukce silnice mezi Žďárnou a Benešovem se pozdrží
authors: Pavlína Čechová
category: zpravodajství
tags: 
- 45-2014
- Žďárná
- Benešov
---
Ještě letos na podzim měla začít rekonstrukce silnice II/373 na trase Žďárná – Suchý – Benešov a až k hranicím Jihomoravského kraje. Kvůli nedostatkům ve výkresové dokumentaci se však většina projektu musí odložit na jaro. „Stavbu jsme chtěli zahájit v letošním roce úsekem Suchý – Žďárná, kde je plánovaná obnova vrstev vozovky, v některých místech pak i lokální rozšíření vozovky a úprava odvodnění komunikace. Při předání staveniště zhotoviteli jsme ale zjistili, že projektová dokumentace není zpracována v takovém rozsahu a podrobnostech, aby umožnila realizaci naplánované akce. Hlavním nedostatkem byl neúplný vytyčovací výkres, podle kterého nebylo možno umístit stavbu polohově a výškově do terénu,“ vysvětlil Miloš Bažant, vedoucí Správy a údržby silnic Jihomoravského kraje. 

Plánovaná trasa mezi obcemi je rozdělena na tři úseky. V letošním roce budou realizovány dva nové silniční propustky v úseku Suchý – Žďárná. Výstavba propustků bude prováděna po polovinách, takže silniční dopravu téměř neomezí. Ostatní projektová dokumentace bude zpracována v zimním období. Podle předpokladu započnou práce na předmětném úseku v březnu, popř. v dubnu příštího roku. Pouze část trasy Suchý – Benešov bude muset být realizován za úplné uzavírky, a to z důvodu výstavby nového mostu na začátku obce Suchý. Ostatní úseky budou realizovány za vyloučení veškeré dopravy mimo autobusy IDS. „Našim přáním by bylo stavbu, a nejen tuto, realizovat za úplné uzavírky s vyloučením veškerého provozu. Byla by provedena v kratším časovém období, promítlo by se to do ceny díla a hlavně kvality stavby. V rámci celého Jihomoravského kraje je zaveden Integrovaný dopravní systém (IDS), jehož garantem je kraj a jeho odbor dopravy nedá souhlas s úplnou uzavírkou pro autobusy kvůli zachování návaznosti jednotlivých spojů a obslužnosti regionu.  Musím konstatovat, že v některých případech i přes výslovný nesouhlas starostů obcí, kteří jsou ochotni ve spolupráci s občany tuto situaci řešit jiným způsobem. Musím přiznat, že se nám za léta diskusí podařilo přesvědčit krajský odbor dopravy o povolení úplné uzavírky alespoň na víkendy  a to pouze při pokládce obrusné vrstvy vozovky,“ popsala situaci Eva Zouharová z technicko správního úseku Správy a údržby silnic JMK. 

Postoj kraje potvrdil i Květoslav Havlík ze společnosti Kordis. „Vždy se snažíme zajistit, aby spoje byly zachovány, jinak se rozbíjí přestupy a návaznosti, což vyvolává chaos a velkou nespokojenost mezi občany, máme plnou podporu Jihomoravského kraje. Na trase Žďárná – Benešov projíždí denně kolem 40 spojů, průměrně každou půlhodinu jeden, což není nezanedbatelné. Vycházíme z toho, že stavební firmy, pokud mají předem požadavky ze strany objednatele, už dnes umí průběh prací přizpůsobit,“ řekl Havlík. Starostové daných obcí zatím musí vyčkat. „Neznám  detaily o jednání mého předchůdce, ale zatím je stejně situace na mrtvém bodě. Vyčkáváme na další jednání s krajem. Opravy se nekonají, je třeba přichystat objížďku přes les, napřed upravit cesty, a to není tak jednoduché,“ vyjádřil se k situaci nový starosta Žďárné Pavel Hanák. Žďárenští mají vlastní představy o rekonstrukci cest, rádi by měli i cyklostezku, realizace ovšem závisí na finanční situaci a možnosti získání dotací. 

Celá rekonstrukce  nebude dokončena do zadaného termínu konce června 2015. Nicméně zhotovitel  předběžně informoval, že přes všechny nedostatky, které nejsou způsobeny jeho zaviněním, by mu mělo postačit prodloužení termínu provádění stavby o jeden měsíc. Stavba bude hrazena z 85 procent z prostředků EU z Regionálního operačního programu a její náklady jsou vypočteny na 55 milionů korun.
