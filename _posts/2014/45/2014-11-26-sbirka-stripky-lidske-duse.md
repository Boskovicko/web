---
title: Vychází sbírka Střípky lidské duše
authors: Andrea Šrámková
category: kultura
tags: 
- 45-2014
- Rájec-Jestřebí

---
K řadě knih vydaných v regionu v letošním roce se 23. listopadu připojí i básnická sbírka Davida Knésla z Rájce-Jestřebí. Kniha s názvem Střípky lidské duše obsahuje celkem šedesát básní napsaných v průběhu letošního roku a doplňuje ji úvodní ilustrace od Petry Pumprlové.

„Tato básnická sbírka, a každá její část zvlášť, v sobě zrcadlí mé nejintenzivnější zážitky, pocity a pozorování od začátku tohoto roku. V rámci malé myšlenky vznikla nemalá touha toto vše proměnit v určitou pomoc někomu dalšímu,“ přiblížil obsah sbírky autor David Knésl. „Původním plánem bylo vydat jen pár výtisků pro rodinu a nejbližší přátele, pak jsme se ale rozhodli knížku nabídnou širší veřejnosti. Peníze vydělané z prvního nákladu chceme věnovat malému Matýskovi (http://www.promateje.cz), kterému se po operaci mandlí obrátil život na-ruby,“ dodal. 

Křest knihy proběhne v neděli 23. listopadu v 16.30 v sále K-áčko v Rájci-Jestřebí. Kromě představení knihy proběhne také koncert kunštátské kapely Meron a dívčího tria Veka.
