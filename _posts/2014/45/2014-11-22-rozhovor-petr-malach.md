---
title: "Nový místostarosta a vítěz voleb Petr Malach: Na seznámení s chodem úřadu si dáváme čas do Vánoc, pak začneme navrhovat změny"
cover-photo: http://i.imgur.com/VSqSVV4.jpg
authors: Tomáš Trumpeš
category: zpravodajství
tags: 
- 45-2014
- Boskovice
- komunální volby
- rozhovory
---
Petr Malach z ČSSD získal v boskovických komunálních volbách největší počet voličských hlasů. Tak trochu nečekaný jednatřicetiletý vítěz voleb se dle dohody nové koalice stal částečně uvolněným místostarostou. Politika je však jeho profesí již delší dobu, neboť pracuje jako asistent premiéra Bohuslava Sobotky.

#### Jak se přihodí, že se mladý politik z Boskovic stane asistentem premiéra České republiky?

Zhruba před rokem ČSSD oslovila své členy a vypsala výběrové řízení na místo asistenta Bohuslava Sobotky, tehdy ještě poslance. Já jsem na popud jednoho kamaráda poslal životopis, abych to vyzkoušel. Dostal jsem se do užšího kola dvanácti lidí, druhé kolo obnášelo rozhovor s panem Sobotkou, který mi pak ve třetím kole oznámil, že jsem uspěl.

#### Co konkrétně má takový asistent na starosti?

Mám na starosti Boskovicko a Blanensko, odkud jsem já, a Vyškovsko, neboť pan premiér pochází ze Slavkova. Vyřizuji korespondenci a zajišťuji setkání s voliči a s různými institucemi či firmami, podle toho, co je potřeba.

#### Čekali jste tak výrazný úspěch ČSSD v boskovických komunálních volbách? Co ho způsobilo?

Úspěch jsme čekali, ale ne až tak velký. Chtěli jsme obhájit šest mandátů, dostali jsme jich osm. Myslím, že to způsobila dlouhodobá práce našeho bývalého předsedy doktora Kolínského (novou předsedkyní místní organizace ČSSD se nedávno stala Hana Nedomová, pozn. red.) a také obměna na pozici lídra z muže na ženu. Myslím, že Hana Nedomová převzala otěže velmi dobře a vnesla do boskovické ČSSD nový vítr.

#### Když se ale podíváme na výsledek bývalé koalice, většina v zastupitelstvu jí unikla o jeden mandát – je tedy volání po změně skutečně výrazné?

Určitě spousta občanů chtěla změnu. Voliči cítili, že změna je potřeba a taky proto něco udělali. Předpokládal jsem sice, že volební účast bude větší, ale přestože nebyla, tak řekli občané myslím jasně, že změnu chtějí.

#### Spojení ČSSD a ANO bylo na tomto základě do značné míry očekávatelné. Co rozhodlo o tom, že se třetím partnerem v koalici stali lidovci?

Jak už řekla lídryně Hana Nedomová, ctili jsme výsledky voleb. My jsme byli první, KDU-ČSL byla druhá, ANO třetí. A také jsme kopírovali vládní koalici.

#### Uvažovali jste vážně i o jiných variantách?

Nabídku k jednání dostaly všechny politické strany kromě ODS. Nabídky byly přijaty a na základě jednání došlo k této dohodě.

#### Lidovci tedy na radnici zůstávají, ale nová koalice je přesto do značné míry definována tím, že přináší změnu. Velkým tématem byla hala – je reálné rozestavěný projekt na Slovákově zastavit?

Myslím si, že reálné to určitě je. Ale nejdřív uvidíme, jak rozhodne kraj. A všichni víme, že ten ještě nerozhodl. Čili bavme se o tom, až kraj řekne, jestli můžeme, nebo nemůžeme pokračovat. Nic není nereálné, ale teď bych to opravdu nepředjímal.

#### Spíše se ptám, jestli kdyby záleželo čistě na politické vůli, budete mít odvahu ten krok udělat a prostě říct: přes všechny ztráty a již proinvestované peníze to zastavujeme?

My jsme ale nikdy nebyli zastánci toho, aby se hala nestavěla, byli jsme pouze pro změnu místa. 

#### Rozumím. Myslím zastavit na Slovákově a začít jinde.

To by neměl být problém.

#### Aktivního basketbalisty se nemůžu nezeptat: Co na to řeknou kamarádi z basketu?

Já jsem vždycky říkal, a všichni to ví, že o halu stojíme. Bohužel na jiném místě. Bylo zde několik návrhů, jako je areál Červené zahrady, vedle Velenu. Míst je víc, ať občané přinesou návrhy, kde by to mohlo být.

#### A můžete případně stihnout v tomto volebním období vyřešit nové místo, připravit projekt a halu začít stavět?

Nejsem stavař, takže asi nejsem schopen na to odpovědět. 

#### Ale co se týče přípravného a rozhodovacího procesu na radnici – vybrat lokalitu, vydiskutovat to, schválit.

To by určitě neměl být problém.

#### Slibovali jste změnu, ale v konkrétním definování těch změn jste dost opatrní. Říkáte, že se musí nejprve plánovat, diskutovat. Ale neměli jste víc využít času v opozici a přicházet na radnici s už vydiskutovanými otázkami a jasným plánem? 

Jako opozice jsme neměli moc prostoru, abychom znali chod radnice úplně přesně. Proto si teď dáváme čas, abychom se s tím seznámili, trochu s nadsázkou říkáme, že do Vánoc. A po Novém roce začneme ty změny dělat. Postupně se seznamujeme s chodem různých oblastí, až potom budeme moci udělat nějaké vyhodnocení a navrhnout, co bude dobré. Do Vánoc to myslím není zase tak dlouhá doba.

#### Neobáváte se, že jsou očekávání vašich voličů příliš velká? Těžko za čtyři roky postavíte novou halu na novém místě, postavíte knihovnu, zvýšíte důvěru a spokojenost s nemocnicí, vyřešíte sociální bydlení, spravíte sokolovnu… 

Možná bych s nadsázkou řekl, aby se voliči o to sami zasadili, aby přišli, trochu nás nakopli: hele, tohle jste slibovali, tak to udělejte. My se budeme snažit otevřít radnici pro všechny, aby nikdo neměl strach, že sem přijde, něco řekne a otočí se to proti němu. Člověk musí umět přijímat pozitiva, ale naučit se přijímat i negativa. V tomhle jsem se strašně moc naučil od premiéra Sobotky, dříve jsem chodíval domů zničený z toho, že někde někdo řekl, že jsem udělal nějakou chybu, dva tři dny jsem z toho byl špatný. Tohle se člověk musí naučit odbourat, obrnit se proti tomu.

#### Abyste se ale pak neobrnili proti jakékoliv kritice.

Ne, tak to určitě ne.

#### Mandát ČSSD je silný, bezesporu bude ale záležet na atmosféře v koalici a na vaší schopnosti se s partnery dohodnout. Od voleb do ustavujícího zastupitelstva jste spolu už ušli kus cesty – jak to zatím probíhá?

Přiznám se, že jsem nebyl na posledním koaličním jednání, protože jsem byl v Praze, ale celkově se dá říct, že žádný problém nenastal.

#### Na závěr osobní otázka: není to tak trochu stigma vyhrát ve 31 letech volby, přeskočit lídra, stát se místostarostou, což asi nikdo moc nečekal? Jak to vnímají spolustraníci, nemají dojem, že jim někdo tak trochu přerostl přes hlavu?

Nečekal jsem to ani já, to je pravda. Ale já jsem se nikdy nechtěl pouštět do toho, že bych nectil lídra a chtěl sám něco vyhrát. Chtěl jsem být nohama na zemi a pomáhat tlačit naši lídryni. Celkově mě hlavně strašně potěšilo, že prvních dvanáct lidí z naší kandidátní listiny mělo víc než tisíc hlasů. A to už je závazek.

#### Ale jak to tedy vnímá okolí?

Já jsem asi v deseti letech řekl někde na pískovišti, že chci být starostou Boskovic. Tato legrace se se mnou už asi těch dvacet let táhne a někteří lidé si to pomatují a po celou dobu mi to připomínají. Teď říkají: No tak jsi teprve místostarosta, ale jednou to přijde. Ale to je legrace. Já to beru hlavně jako závazek právě vůči mladým lidem. Strašně bych chtěl, aby i dvacetiletí a pětadvacetiletí neměli strach na radnici přijít a říct, co chtějí. Už za mnou byli kluci kvůli skateparku, na to bych chtěl navázat. Nechtěl bych se jako místostarosta začít chovat jinak, začít chodit jinam na pivo a ztratit kontakt se svými lidmi. Chci dál chodit mezi ně a slyšet pohled na věc taky z jejich strany. S tím se setkávám hodně už teď, že se mnou všichni chtějí něco řešit, ale nejdřív se musím v úřadě taky trochu nadechnout.
