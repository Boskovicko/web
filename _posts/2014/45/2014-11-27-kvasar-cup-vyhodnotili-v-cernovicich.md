---
title: Kvasar Cup vyhodnotili v Černovicích
authors: Ilja Melkus
category: sport
tags: 
- 45-2014
- Černovice
---
Ačkoli poslední soutěž letošního ročníku Kvasar Cupu proběhla již v polovině září, tak závěrečným vrcholem byl slavnostní večer s dekorováním vítězů. Tradičním místem konání byly Černovice. 

V kategorii žen si pro symbolický šek na část jackpotu VCB přišli první čtyři týmy. Čtvrté skončily ženy z Černé Hory se 70 body, třetí byly ženy ze Šošůvky (79 bodů), stříbrné pak Němčice s 92 body. Famózní formu během roku předváděly ženy ze Sychotína. I když dvě soutěže vynechaly, šest soutěží vyhrály, jedenkrát byly druhé a jednou třetí. Okresní titul získaly již podeváté.

Kategorie mužů byla mnohem vyrovnanější. Nakonec se jackpot dělil takto. Šesté místo obsadili muži ze Stražiska, páté z Chrastavce, čtvrtí byli muži ze Žernovníku, třetí pak ze Sychotína, kteří získali 181 bodů. Stříbrní skončili muži z Černovic se 189 body a po roční pauze se na nejvyšší stupínek vrátili muži z Hlubokého (TR), kteří získali celkem 214 bodů a titul měli jistý již po předposledním kole seriálu.
