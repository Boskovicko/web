---
title: Literární soutěž se obrací k rodinným kořenům
authors: Anna Dudková
category: kultura
tags: Kunštát 41-2014 
---

Vyprávění dědečků a babiček je tématem letošního pátého ročníku literární soutěže O cenu Ludvíka Kundery, kterou vyhlašuje Městská knihovna Kunštát ve spolupráci s kunštátskou základní školou.

„Může jít o skutečný, domyšlený, případně i zcela vymyšlený příběh, který se stal či mohl stát v minulosti někomu z nejstarších členů rodiny. Nemusí to být jen prarodiče, ale například i praprarodiče či vzdálenější příbuzní, od nichž příběh pochází. Cílem je vzbudit zájem dětí o rodinnou historii,“ uvedla za organizátory Radka Banyaová z kunštátské knihovny. 

Literární soutěže se může zúčastnit kdokoli ve věku devět až osmnáct let, a to nejen z Kunštátu, ale i z okolí. Díla, která by měla mít rozsah jednu nebo dvě strany, budou rozdělena podle věku autorů do třech kategorií. Přijímat je bude kunštátská knihovna nebo učitelka Ilona Kuchyňová až do 19. prosince. V lednu pak proběhne vyhodnocení a slavnostní vyhlášení vítězů.