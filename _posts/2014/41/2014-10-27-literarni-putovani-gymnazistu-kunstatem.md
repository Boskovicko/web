---
title: Literární putování gymnazistů Kunštátem
authors: Michaela Jančíková
category: napsali nám
tags: Kunštát 41-2014 
---

V úterním odpoledni 16. září se v rámci projektu T.A.L.E.N.T. boskovického gymnázia uskutečnila další exkurze Semináře tvůrčího psaní a kritického myšlení.

Do krajiny vstupujeme smyslovou zahradou a rozhlednou na Rudce, tam vzniká náš první text. S Františkem Halasem máme stejný směr, on poprvé přicházel do Kunštátu blízkou nýrovskou cestou od Zboňku, připomínáme ten příběh i Halasovo Já se tam vrátím. Cesta je příležitost pro vyprávění. Krajinou procházíme s ‚očima otevřenýma‘, aby mohly vzniknout i naše texty.

Další zastavení je v Kunštátě na lipeckém hřbitově. Vzdáme hold památce Františka Halase a jeho ženy, připomeneme Ludvíka Kunderu i Jana Maria Tomeše. Pod smuteční vrbou píšeme další text na téma ‚slova a ticho‘, průvodcem jsou nám Halasovy verše. Na kunštátském rynku u kašny plné světla připojujeme vyprávění o dalších literárních osobnostech. Hledáme stopy domu Klementa Bochořáka, vyhlížíme, zda nezahlédneme za rohem Víta Ondráčka. Pak jdeme tiše kolem skleněné plastiky v okně Kunderova domu. U Březinů nahlížíme do zahrady – ty stromy by si mohly ještě pamatovat, jak rád tu Halas sedával.

Cesta vede k poslednímu textu. S tužkou v ruce stojíme před krásným starým domem básníka, reflexe vede k vlastní básni, verše Jana Maria Tomeše rezonují za chvíli. V minutovém scénáři našeho putování zbývá ještě chvíle – na kamenné kostelní zídce je čas na sdílení textů s přáteli. Do listování Kunštátskými akordy v busu zní hromové tympány a dešťové staccato. Kunštát se s námi loučí velkolepě krásnou bouřkou. Vrátíme se rádi, cesty jsou naznačeny.