---
title: Radnice začne připravovat pozemky pro rodinné domy
authors: Marek Osouch
category: zpravodajství
tags: Boskovice 41-2014 
---

Nová komunikace a chodníky vzniknou na svahu vedle zahrádkářské kolonie na Rovné. Boskovická radnice se totiž zavázala k postavení této infrastruktury ve smlouvě s firmou BK INVEST, která v dané lokalitě plánuje vybudovat šestatřicet rodinných domů. Další inženýrské sítě už bude hradit sama firma.

První etapa výstavby silnice a chodníků za 1,2 milionu korun má začít v nejbližší době. Bude se jednat hlavně o hrubé terénní úpravy. „Jsou to v podstatě zemní práce a bourání stávajících konstrukcí, zejména skrývka a přesun ornice, přesun a skládkování ostatní zeminy,“ popsal vedoucí majetkového odboru Pavel Musil.

Druhou etapu plánuje město na rok 2015, kdy se vybuduje podkladní vrstva pro budoucí komunikaci včetně obrubníků. Poslední třetí etapa pak bude následovat v roce 2016, kdy město zaplatí konečnou vrstvu silnice a veřejné osvětlení. Celkově půjde z městského rozpočtu přes sedm milionů korun. 
Po městu už na staveniště zamíří společnost BK INVEST, která vybuduje veškeré ostatní sítě. „Jedná se o přeložku vysokého napětí, dále o vybudování vedení elektřiny, plynu, vodovodu, dešťové a splaškové kanalizace včetně všech objektů a příslušenství k nim náležejících,“ dodal Musil. Se stavbou inženýrských sítí plánují začít podle jednatele Pavla Zatloukala na jaře. „Uvidíme, jaká bude zima, ale reálný je březen příštího roku,“ uvedl Pavel Zatloukal s tím, že o rodinné domy v dané lokalitě je zájem. „Začali jsme inzerovat před dvěma týdny a polovinu domů už máme zarezervovaných,“ dodal Zatloukal. 