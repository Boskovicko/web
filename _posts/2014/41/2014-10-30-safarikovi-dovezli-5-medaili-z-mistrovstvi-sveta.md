---
title: Otec a syn Šafaříkovi dovezli pět medailí z mistrovství světa
cover-photo: http://i.imgur.com/5nJhweN.jpg
authors: Marek Osouch
category: sport
tags: Letovice 41-2014 
---

Pět zlatých medailí vybojovala dvojice českých závodníků z Letovic Michal a Vlastimil Šafaříkovi v silovém trojboji na argentinském mistrovství světa, které se konalo na přelomu září a října. Michal vybojoval tři medaile, jeho syn Vlastimil další dvě.

Mistrovství světa se účastnilo více než tři sta závodníků a závodnic ve všech věkových a váhových kategoriích. Soutěžilo se jak v celém trojboji, což je dřep, tlak a mrtvý tah, tak i v jednotlivých disciplínách – tlak a tah.

Vlastimil Šafařík, který teprve nedávno oslavil své šestnácté narozeniny, zvítězil v obou jednotlivých disciplínách. „Vlastík zvítězil v kategorii dorostu ve váze do 90 kg výkonem 115 kg v benchpressu a 180 kg v tahu, kde vytvořil i nový světový rekord své kategorie,“ uvedl jeho otec Michal Šafařík, který nezůstal pozadu a navázal na synův úspěch v kategorii veteránů ve váze do 110 kg výkonem 152,5 kg v benchpressu a 250 kg v tahu.

Vlastimil Šafařík se ale po svém posledním pokusu v mrtvém tahu zranil, a nemohl tak dál soutěžit. V hlavním závodě tak pokračoval už jeho otec sám. Výkonem 685 kg v trojboji (dřep 260 kg, tlak 160 kg a tah 265 kg) získal titul mistra světa v silovém trojboji. „Od světového rekordu v jeho kategorii ho dělilo pouhých 15 kg,“ dodal Vlastimil Šafařík. Domů tak odváželi z jihoamerického kontinentu pět cenných kovů. 

Podle otce se syn věnuje silovému trojboji od třinácti let a patří mezi nejlepší závodníky celého světa. „Je trojnásobným mistrem České republiky, dvojnásobným mistrem Evropy, vicemistrem a mistrem světa v kategorii dorostu od třinácti do šestnácti let a také držitelem světových rekordů v trojboji i jednotlivých disciplínách v různých váhových kategoriích,“ vyjmenoval Michal Šafařík některé synovy úspěchy. 

Michal Šafařík se silovému trojboji věnuje téměř dvacet let. Vybojoval čtyřikrát titul mistra České republiky, mistra Evropy a nyní také titul mistra světa. Nejlepším výsledkem pro něj na mistrovství světa do letošního úspěchu bylo páté místo.
„Silový trojboj neboli powerlifting, i když patří k malým sportům, je ve světě velmi rozšířený a u nás i ve světě se mu věnuje stále více sportovců. Největší popularitu má v USA, Rusku a Skandinávii, odkud většinou  pocházejí nejsilnější borci,“ dodal Michal Šafařík s tím, že si trojboj může někdo plést se vzpíráním. Jsou to ale odlišné sporty. Dnes je silový trojboj součástí světových her pro neolympijské sporty, které se taktéž konají každé čtyři roky. 