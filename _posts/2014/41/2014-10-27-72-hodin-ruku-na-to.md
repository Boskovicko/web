---
title: "72 hodin – Ruku na to!"
authors: Jitka Hrnčířová
category: napsali nám
tags: dobrovolnictví 41-2014 
---

Druhým rokem se žáci Mateřské školy, Základní školy a Praktické školy na ulici Štefánikova zapojili do celostátní aktivity pořádané Českou radou dětí a mládeže s názvem 72 hodin – Ruku na to! Je to akce, kdy se dobrovolníci věnují po dobu tří dnů činnostem prospěšným životnímu prostředí nebo jiným lidem. Děti z naší školy se zaměřily na čistotu životního prostředí a úpravu školní zahrady.

Ve čtvrtek 9. října odpoledne se vypravilo 25 dětí i několik maminek a sourozenců našich žáků ke studánce U Otylky. Celá skupina vybavená rukavicemi a pytli na odpadky sbírala věci, které do přírody nepatří. A těch se našlo opravdu dost! Z příjemné vycházky spojené s hrami, písničkami a opékáním špekáčků u malého táboráku se děti vracely také se dvěma většími pytli naplněnými odpadky.

Akce pokračovala ještě druhý den v dopoledních hodinách. Děti pracovaly usilovně na školní zahradě, uklízely kolem školy a hlavně dotvořily některé prvky v naší Zahradě poznání. Podařilo se postavit a usadit směrovník vedle pocitové stezky a připevnit na některé stromy názvy dřevin. 

Akce se nám vydařila. Příroda v okolí školy je o něco čistší a naše školní zahrada zase bohatší o naučné a zajímavé prvky.