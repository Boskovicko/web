---
title: Zdravotníci z Boskovicka jsou jedni z prvních v Česku, kdo se seznámili s metodou měření pracovní schopnosti
authors: Martina Lukešová
category: zpravodajství
tags: Boskovice Letovice 41-2014 
---

České republice hrozí, že bude během dvaceti let polovina populace v důsledku stárnutí ekonomicky závislá na práci lidí v produktivním věku. Řešením problému je zvýšit zaměstnanost starších lidí, což se v tuzemsku ve srovnání se zahraničím příliš nedaří. Diskutovanou otázkou je, zda budou schopni Češi pracovat do vyššího věku, když mají stále více zdravotních problémů a malou motivaci.

Obecně je nejvíce ohroženou pracovní oblasti zdravotnický personál a pedagogové, proto byli vybráni jako cílová skupina projektu s názvem Vzdělávání lektorů pro udržitelný rozvoj se zaměřením na age management, který se právě realizuje na Boskovicku a je v souladu s Národním akčním plánem přípravy na pozitivní stárnutí pro období 2013–2017 schváleného vládou České republiky.

Zdravotnický personál z boskovické i letovické nemocnice a z Městské správy sociálních služeb v Boskovicích je první, který je odborně seznámen s problematikou stárnoucí populace a udržení pracovní schopnosti. Šedesáti osobám zde bude změřen tzv. Work ability index (WAI), nebo-li Index pracovní schopnosti, který by mohl být jedním z nástrojů lékařů provádějících vstupní prohlídku nebo k informovanosti zaměstnavatelů o pracovní schopnosti zaměstnanců.