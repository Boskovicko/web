---
title: Podrobnosti o boskovické koalici
authors: Tomáš Trumpeš
category: zpravodajství
tags:
- Boskovice
- komunální volby
- 41-2014 
---

Ve středu večer bylo rozhodnuto o nové koalici, která se ujme vedení města v Boskovicích. Koaliční smlouvu uzavřely strany ČSSD, KDU-ČSL a hnutí ANO. Starostkou města se stane Hana Nedomová z ČSSD, statutární místostarostkou Jaromíra Vítková z KDU-ČSL, částečně uvolněným místostarostou Petr Malach z ČSSD. Vedle zástupců koaličních stran usedne v radě města také nestraník zvolený na kandidátce KSČM Vladimír Farský. Vše musí samozřejmě schválit nové zastupitelstvo, které se poprvé sejde k ustavující schůzi v pondělí 10. listopadu v 16 hodin.

„Vyjednávali jsme intenzivně a myslím si, že se nám podařilo rozhodnout o vzniku koalice, ve které jsou demokraticky podle výsledku voleb zastoupeny strany ČSSD, následně KDU-ČSL, která byla ve volbách druhá, a třetí hnutí ANO. Respektujeme výsledky voleb, tak jak si to občané přáli,“ uvedla Hana Nedomová, která vítěznou ČSSD vedla do voleb. Nová koalice se shodla i na kompletním složení rady, kterou budou tvořit Hana Nedomová, Petr Malach, Milan Kolínský a Karel Ošlejšek za ČSSD, Jaromíra Vítková a Dagmar Hamalová za KDU-ČSL a nestraníci Pavel Schwarzer s Martinou Přichystalovou zvolení za ANO. Poslední devátý post v radě nakonec dle dohody připadne Vladimíru Farskému, nestraníkovi, který vedl kandidátku KSČM. „Občané mu vyjádřili velkou podporu, takže jsme to vzali v úvahy a do našeho projektu jsme ho přizvali. Myslím, že i tím vyjadřujeme maximální respekt k vůli občanů,“ vysvětlila příští boskovická starostka Hana Nedomová. Ta rovněž ocenila dosavadní činnost Vladimíra Farského v zastupitelstvu, kde doposud působil v opozičních lavicích. 

Problém s účastí Vladimíra Farského v radě neměli ani lidovci, kteří deklarovali, že nebudou spolupracovat s KSČM. Výbor strany ale spolupráci s nestraníkem Farským bez problémů schválil. Podle Jaromíry Vítkové převážily názory, že Vladimír Farský má za sebou značný počet hlasů, pracuje v Boskovicích aktivně s mládeží a především je to nestraník. Dobrou zkušenost s ním má také při přípravě grantového systému a systému podpory neziskových organizací. Poukázala i na to, že už v minulosti byl členem rady Dušan Sušil zvolený za KSČM, později zvolený také za Sportovce.

„Vnímám atmosféru v Boskovicích, které jsou rozdělené, což není dobře. Myslím si, že tato koalice je prvním krokem k tomu, aby se občané začali stmelovat zpět k sobě,“ uvedla ke složení koalice Hana Nedomová. Místostarostka Jaromíra Vítková, která tak bude ve své funkci pokračovat i v nové koalici, připomněla, že nová boskovická koalice kopíruje vládní model, což může mít pozitivní efekt při získávání dotací, stejně tak jsou obě ženy, které zasednou na nejvyšších postech ve městě zároveň krajskými zastupitelkami.

Možnost změn v uspořádání města do budoucna nevyloučil šéf boskovického hnutí ANO Luděk Řehoř. Ve stávající dohodě hnutí nezískalo post místostarosty, ale do budoucna by o něj podle Luďka Řehoře mělo zájem. „Toto jednání ale chceme organizovat až v dalším období, v této chvíli akceptujeme toto složení vedení města. Jsme členy rady a věříme, že díky koalici máme zajištěnou přímou spolupráci s úzkým vedením města,“ vyjádřil se šéf boskovického hnutí ANO.

Nová koalice se zrodila během čtyř dnů, Hana Nedomová popsala, že jako vítězové voleb jednali zástupci ČSSD již v sobotu večer s KSČM a s hnutím ANO. Poté pokračovali se Sportovci, s TOP 09 a s KDU-ČSL. Od počátku se sociální demokraté vyhranili vůči ODS, se kterou chce ČSSD spolupracovat pouze na úrovni zastupitelstva, ale nepřizvala ji k jednání o možné koalici.
Koaliční smlouva říká, že priority budou shrnuty v programovém prohlášení rady, které bude zveřejněno do 31. ledna následujícího roku. Konkrétní záměry nechtěli zatím představitelé nové koalice příliš specifikovat. Stejně tak zatím není finální shoda na tom, kdo bude mít kterou oblast na starosti. „Určité věci jsme si už řekli, nastínili jsme rozdělení kompetencí, nicméně na papíře to ještě není, je to ještě na vzájemné dohodě,“ uvedla Hana Nedomová. Zastoupení opozice se předpokládá ve finančním a kontrolním výboru a také v dalších komisích a výborech. „Budeme se snažit být otevření a komunikativní, aby občané získali zpět důvěru v radnici,“ řekla budoucí starostka.

Jasno není ani v postupu koalice v otázce sportovní haly, což bylo jedno z významných témat letošních voleb. „Nedělám rozhodnutí od stolu, prověřím celý proces zahájení investiční akce, vyhodnotím klady a zápory. Může vzniknout velké riziko pro rozpočet města, není to jednoduché rozhodnutí. Teď nejsem schopna říct další postup. S firmou IMOS žádný náš zástupce nejednal, musíme všechno zanalyzovat a na základě toho bude rada rozhodovat,“ uvedla Hana Nedomová a připomněla, že k dnešnímu dni není známo ani stanovisko kraje k odvolání účastníků řízení. Ti se navíc mohou následně znovu odvolat, takže může následovat ještě několik měsíců, kdy nebude možné ve stavbě pokračovat. Nová radnice musí zvážit, jaká rizika by vznikla, kdyby se město rozhodlo stavbu zastavit a odstoupilo tak od toho, k čemu se doposud zavázalo.

„My tuto lokalitu shledáváme jako nevhodnou a chceme podporovat scelení a maximální využití areálu Červená zahrada. A za tím chceme jít i dále, společně s koalicí, což samozřejmě nebude záležet jen na nás,“ uvedl k otázce haly Luděk Řehoř z hnutí ANO. Hnutí se podle něj už dnes snaží zahájit diskusi o případném jiném využití lokality na Slovákově ulici, kde je dnes staveniště.

Zástupci nové koalice prozatím neoznámili ani nějaké další plánované personální změny v organizacích řízených městem. „Je velice jednoduché strašit lidi tím, že je budeme vyměňovat, ale já si myslím, že je spíše třeba umět vyjít s lidmi, kteří tam jsou,“ sdělila Hana Nedomová. Kupříkladu v případě nemocnice plánuje nejprve pozvat zástupce nemocnice do nové rady, aby informovali její členy o tom, jak si nemocnice vede a jestli je opravdu v kladných číslech. „Nejprve si musíme zjistit všechny údaje, pak se teprve můžeme rozhodnout,“ uzavřela Hana Nedomová.