---
title: Jednání o koalicích pokračují i v dalších městech a obcích
authors: Tomáš Trumpeš
category: zpravodajství
tags:
- Boskovicko
- komunální volby
- 41-2014 
---

Nejen v Boskovicích šlo jednání o povolebním uspořádání radnice poměrně rychle. Jasno už mají třeba v Olešnici či v Lysicích, kde volební výsledky dopadly velmi jednoznačně, komplikovaná jednání vedou naopak v Letovicích či ve Velkých Opatovicích.

### Letovice

Komplikovaná jednání předpokládal hned po volbách dosavadní letovický starosta a vítěz voleb Vladimír Stejskal. Zatím to vypadá, že se jeho obavy naplnily a k dohodě je v Letovicích poměrně daleko. V pátek odpoledne starosta předpokládal, že jednání zaberou ještě asi dva týdny. „Jedná se, určitou představu o uspořádání koalice mám, ale nebudu ji zatím říkat do médií. Není to tady jednoduché, takže uvidíme,“ uvedl Vladimír Stejskal.

### Velké Opatovice

Také ve Velkých Opatovicích stále nejsou dohody uzavřeny. Podle Kateřiny Gerbrichové, která vedla nezávislou kandidátku Město lidem, je situace nejistá. „Hledáme cesty, je to složitější, protože volby dopadly tak, že dohodu musí uzavřít více stran. My jsme šli do voleb jako nová strana, neuzavíráme se jednání s nikým, ale za určitých podmínek, protože jsme voličům slíbili, že chceme změnu, že chceme věci dělat trošku jinak,“ uvedla Kateřina Gerbrichová.  Situace ve městě se navíc komplikuje tím, že dosavadní starosta Jiří Bělehrádek již před časem oznámil, že vzhledem k důchodovému věku nechce ve funkci pokračovat, jeho zástupce v čele KDU-ČSL se však do zastupitelstva nedostal. Není proto vyloučeno, že Jiří Bělehrádek bude jako vítěz voleb s nejlepším individuálním ziskem pokračovat. O post starosty však usiluje i Město lidem, které za KDU-ČSL zaostalo o pouhých 300 hlasů. „Všechno je zatím ve hře. My jsme šli do voleb i proto, že pan starosta Bělehrádek deklaroval, že nebude pokračovat a bylo zřejmé, že ve městě nastane změna,“ vysvětlila Kateřina Gerbrichová.

Čistě matematicky to ve Velkých Opatovicích vypadá, že dvě hnutí představující změnu získaly 7 mandátů, stejně jako stávající zavedené demokratické strany. Zbylé 3 mandáty mají komunisté. Dohoda je tedy možná buď pouze na základě spolupráce s komunisty, nebo se musí shodnout reprezentanti dosavadního uspořádání s reprezentanty změn.

### Kunštát

V Kunštátě se jednání pravděpodobně již také uzavřela. Původním přáním dosavadního starosty a lídra ČSSD Zdeňka Wettera bylo uzavřít koalici s více partnery, nakonec to ale vypadá na pokračování stávající dvoučlenné koalice ČSSD a Sdružení nezávislých kandidátů. Tato koalice disponuje v patnáctičlenném zastupitelstvu těsnou většinou jednoho hlasu. „K dohodě došlo ve čtvrtek večer. Měl jsem snahu, aby koalici utvořilo více partnerů, ale jednání nevyšlo podle mých představ. Nakonec naši zastupitelé kolektivně rozhodli, že tohle uspořádání je nejlepší,“ popsal Zdeněk Wetter, který bude pokračovat v práci starosty, neuvolněným místostarostou se stane Libor Sedlák.

### Lysice

V Lysicích poměrně suverénně zvítězila sociální demokracie vedená Pavlem Dvořáčkem, který se s největší pravděpodobností stane novým lysickým starostou. „Důvěra voličů, kterou jsme získali, samozřejmě zavazuje a my se pokusíme ji nezklamat. V rámci zachování kontinuity a navázání na to pozitivní, co jsme doposud ve vedení města společně vykonali, bude pokračovat koaliční spolupráce s KDU-ČSL,“ popsal povolební dohodu Pavel Dvořáček.

ČSSD si nadále udrží i post prvního místostarosty, kterým bude Radek Kratochvil. Druhým místostarostou za KDU-ČSL se stane Zdeněk Fojt starší. Přestože ČSSD se 7 zastupitelskými mandáty by s lidovci, kteří získali 3 mandáty, měla v patnáctičlenném zastupitelstvu pohodlnou většinu, přizvala koalice do rady ještě Jaroslava Čechmana, který vedl kandidátku SNK. Ustavující zastupitelstvo bude v Lysicích v pondělí 3. listopadu.

### Olešnice

V Olešnici se setkali k podpisu koaliční smlouvy v pátek večer. Starostou bude dle dohody nadále Zdeněk Peša, jehož Sdružení nezávislých kandidátů smlouvu uzavírá opět s KDU-ČSL, a přestože by měli pohodlnou většinu v zastupitelstvu, rozhodli se přizvat do rady ještě zástupce Spolku přátel Olešnice Davida Marečka. „Rozhodli jsme se dát prostor mladým, kteří v Olešnici dělají spoustu dobré práce, jako je provoz digitálního kina či dožínky. Přestože získali jen jeden mandát, tak si myslím, že jejich místo je i ve vedení města,“ uvedl olešnický starosta Zdeněk Peša. Neuvolněným místostarostou bude i nadále Pavel Adamec zvolený za KDU-ČSL. Nové zastupitelstvo se pravděpodobně sejde již v pátek 31. října.