---
title: Budoucnost lesních školek vzbuzuje obavy
cover-photo: http://i.imgur.com/0DJObCJ.jpg
authors: M. Krajíčková
category: zpravodajství
tags: Boskovicko školky 41-2014 
---

O lesních mateřských školách (LMŠ) se mluví stále častěji zejména v poslední době, kdy ani petice téměř 14 tisíc hlasů a návrh Senátu na vynětí lesních školek ze zákona o dětských skupinách nezabránila poslanecké sněmovně tento zákon v plném znění ke konci září schválit. Těžištěm vzdělávacího programu lesních školek je pobyt venku, kdy dětem stačí a vyhovují jen maringotky, jurty, sruby a k tomu přizpůsobená i hygienická zařízení. Pokud se budou muset řídit stávajícím zákonem o dětských skupinách, který přesně určuje, jak má zázemí pro děti vypadat, může dojít k jejich zániku.

„V této situaci nejsme sami – ne všichni mají to štěstí, že jejich zázemí vyhovuje normám v navržené vyhlášce – řada center s pravidelnou péčí o děti tak bude muset investovat, stěhovat se nebo zavřít,“ uvedla předsedkyně Asociace lesních mateřských škol Tereza Valkounová.

Ve středu 8. října však sněmovnou schválený zákon vetoval prezident Miloš Zeman, který podporuje existenci alternativ péče o dítě a občanských iniciativ tohoto typu. „Schválený zákon jde ale přesně v opačném směru – alternativy péče o dítě omezuje pouze na jeden druh registrovaných subjektů splňujících přísné podmínky plynoucí ze zákona. Dochází tak k omezování společensky prospěšných občanských aktivit, na kterých stojí moderní demokratická společnost,“ uvedl podle sdělení Hradu prezident v dopise předsedovi Sněmovny Janu Hamáčkovi. Na Boskovicku zatím fungují tři lesní školky: Jinánek v Boskovicích, Permoník v Černé Hoře a lesní školka Jelínek v Kunštátě. Přípravy na otevření jedné takové třídy běží ještě v Knínicích.

V roce 2012, brzy poté, co vznikla Asociace lesních mateřských škol, která vychází a čerpá ze zkušeností především německých LMŠ, byl založen  boskovický Jinánek. Na jeho realizaci a dalších aktivitách pro děti  se podílejí rodiče – členové spolku INTERA. „Režim dne je inspirovaný lesními mateřskými školami a probíhá tedy venku, v přírodě. Více než rok  máme pronajatý ovocný sad, který hraničí s lesem v lokalitě Pod Oborou. Pozemek je upravený k environmentálním aktivitám a pohybovým hrám. Pro nastávající rok máme zapsaných 12 dětí ve věku 3 až 7 let, společně s rodiči dochází ještě 4 děti mladší. Provoz je zajištěný pro všechny všední dny od 8 do 15 hodin. Příležitostné zázemí poskytuje jednoosá maringotka a během příštího týdne postavíme na zahradě týpí. Na pozemku není zdroj vody ani elektrické energie. Pro období dlouhodobějších dešťů a nepříjemných plískanic máme k dispozici nadstandardní zázemí v rodinném domě na konci Žerotínovy ulice. Máme tak zajištěnou příjemnou přístupovou cestu, zastřešenou verandu, šatnu, splachovací WC, umyvadla s teplou vodou, kuchyňku a pobytovou místnost s krbem,“ uvedla Gabriela Vajčnerová, která je koordinátorkou Jinánku a předsedkyní INTERY. „Současnou snahou parlamentu je vytvoření povinné registrace všech, kteří se podílejí na výchově a vzdělávání předškolních dětí. Zákon o poskytování služby péče o dítě v dětské skupině však nedovoluje legální provoz LMŠ. Řešením by byla nepovinná registrace, která by umožnila a netrestala podobu školek nesplňujících státem nastavené kategorie. Pokud by zákon byl schválen v současné podobě, nabízí se „švejkovské“ řešení – vytvořit zázemí, které bude normy splňovat ale děti budou běhat a pobývat v lese, na zahradě nebo v týpí,“ dodala.

„Případné schválení zákona by nás mohlo postihnout a znamenalo by náš zánik dříve, než jsme rozjeli celý provoz,“ vyjádřila obavy Petra Chovancová, koordinátorka LMŠ Permoník v Černé Hoře, kterou zde otevřeli v září letošního roku. Zatím ji navštěvuje 5 dětí tři dny v týdnu. Celková kapacita je 16 dětí, ale počítá se s celotýdenním provozem od 8.30 do 16 hodin. Zázemí Permoníku tvoří vyhřívaná mongolská jurta, na počátku listopadu přibudou dřevostavby, plánují zde rovněž přírodní prolézačky pro děti, zahrádku a domácí zvířectvo. „Věříme, že zákon ve své nynější podobě schválen nebude, případně se nám ve spolupráci s ostatními LMŠ podaří najít řešení, které umožní existenci lesních mateřských školek. Ale třeba nás politici příjemně zpřekvapí a svá slova o podpoře konceptu lesních školek promění v činy,“ doufá Chovancová.

Stejné datum zahájení provozu má také lesní školka Jelínek v Kunštátě. Zázemí školky se nachází v areálu takzvané Jelínkovy chaty, která byla několik let zcela opuštěná a město ji nyní ochotně poskytlo školce k užívání. Zřizovatelem rodinného klubu Jelínek je spolek Na Slunci. „V tuto chvíli je přihlášeno 15 dětí z Kunštátu a blízkého okolí ve věku od 2,5 do 6 let, dalších několik zájemců je zapsáno v pořadníku,“ prozradila zakladatelka kunštátské lesní školky Ina Lišková. „Skupinu dětí vede vždy jeden pedagog a jeden asistent. Většinu času tráví děti venku podle motta lesních školek, které tvrdí, že není špatné počasí, ale jen nedostatečné oblečení. Každé počasí má své kouzlo a je úžasné mít možnost jeho proměny pozorovat venku a být tak součástí. Prozatím je školka otevřená vždy v úterý a středu a jednou za 14 dnů ve čtvrtek od 9 do 16 hodin. Do budoucna bychom velmi rádi rozšířili provoz na celý týden. Součástí našeho programu je hravá angličtina, dětská jóga, tvořivé a výtvarné aktivity, hudba, zpívání a samozřejmě poznávání přírody v okolí. „Pro všechny zúčastněné rodiny je změna ve znění zákona o dětských skupinách zásadní. Nelze uplatňovat stejné hygienické regule na školky s různým typem zázemí, někdy jsou to chaty, sruby nebo třeba část vily, ale také jsou to indiánská týpí, jurty či maringotky. Nerozumíme tomu, proč mají být v České republice uplatňované jiné „evropské hygienické normy“ než v dalších evropských zemích. Nerozumíme tomu, proč poslanci nechtějí podpořit pestrost v předškolním vzdělávání a brání občanským  iniciativám, které se snaží vést děti k respektu k přírodě a lidem. Vidíme velký zájem z řad rodičů o takovouto možnost předškolního vzdělávání,“ uzavřela své zamyšlení Ina Lišková.

Zákonem o dětských skupinách se sněmovna má znovu zabývat v úterý 21. října. Snad poté budou mít provozovatelé nejen lesních školek, ale mnoha dalších organizací a center jasněji, kudy povede jejich cesta.