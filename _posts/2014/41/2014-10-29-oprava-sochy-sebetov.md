---
title: Na opravu sochy Panny Marie se peníze našly, na Nepomuckého zatím ne
authors: Vendula Dvořáková
category: zpravodajství
tags: Šebetov 41-2014 
---

Špatný stav sochy Panny Marie Bolestné na šebetovské na návsi si vyžádal obnovu této památky. „Restaurovat sochu bylo potřeba, její stav se výrazně zhoršil loni v zimě, přesněji po lednových mrazech, kdy se na jejím povrchu objevila prasklina. Obávali jsme se, že by socha nemusela další zimu vydržet a mohla by se rozlomit,“ prozradil starosta obce Zdeněk Čížek. Pokud vše půjde podle plánu, měla by se socha vrátit na své místo v listopadu, jestli však nebude počasí příznivé, opětovné umístění sochy by se odložilo na jarní měsíce. 

V Šebetově mezitím nezahálejí, pískovcový podstavec, který také nebyl v dobrém stavu, nahradil betonový. Zároveň se pracuje na kříži, který má být umístěn za sochou. Starý začal hnít a obec dostala povolení vyrobit nový kříž svépomocí, pokud bude kopie věrohodná. 

Celá oprava by měla stát přibližně 220 tisíc korun, z toho 100 tisíc získala obec z dotace od ministerstva kultury. 
Méně úspěšní jsou Šebetovští v péči o sochu sv. Jana Nepomuckého, na níž se marně snaží získat dotaci už několik let. Socha, která se též nachází na návsi, byla poškozena zloději v roce 1999, kdy z ní byla ukradena kartuše zavěšená na podstavci s reliéfem svržení Nepomuckého do Vltavy. „Restaurovat sochu sv. Jana Nepomuckého teď bude naší prioritou, jde o jednu z nejcennějších památek blanenského okresu,“ řekl Čížek. Prozatím však byly žádosti o dataci zamítnuty, a to především kvůli vysokým nákladům. Ty by se totiž měly pohybovat kolem 800 tisíc korun. 