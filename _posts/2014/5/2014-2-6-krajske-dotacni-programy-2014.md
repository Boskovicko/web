---
title: Kraj vyhlásil své dotační programy na rok 2014
authors: Jitka Melkusová
category: zpravodajství
tags:
- Jihomoravský kraj
- granty
- 5-2014
---

Získat ke svému rozpočtu peníze navíc by chtěl asi každý. Obce, svazky obcí, ale třeba i jimi zřizované instituce a neziskovky mají i letos naději.

„Navzdory obtížné ekonomické situaci Jihomoravský kraj i v roce 2014 vyhlašuje dotační programy, které svým rozsahem odpovídají možnostem kraje v době sníženého podílu krajů na výnosech z rozpočtového určení daní a přenášení financování řady veřejných služeb na krajské rozpočty. Dotace jsou určeny zejména pro obce, jimi zřizované organizace a svazky obcí. Stále komunikujeme a spolupracujeme s obcemi a městy na jižní Moravě a snažíme se být i nadále spolehlivým partnerem pro všech 673 obcí v našem regionu,“ uvedl hejtman Michal Hašek.

Nejvyšší podpora je zaměřena na odkanalizování a čištění vody či protipovodňovou ochranu, dalšími významnými příjemci podpory jsou sociální služby. Krajští úředníci udělali pro obce i přehled dotačních titulů z jednotlivých ministerstev. Jejich přehled – krajských a celostátních – a zároveň také stručný návod, jak o ně žádat, připravili krajští úředníci již pošesté. Celá nabídka je na [webových stránkách kraje](http://www.kr-jihomoravsky.cz/Default.aspx?PubID=222343&TypeID=7).

Tak například zásobování pitnou vodou podpoří letos kraj až třímilionovou dotací, deseti miliony pak stavbu kanalizace či čistírny nebo stavbu protipovodňové ochrany. V tomto případě dokonce neexistuje časový limit pro žádost, neboť kraj má pro vodní hospodářství vytvořen zvláštní účet. A zatímco na zajištění lesních porostů je možné získat podporu maximálně 5 milionů, do oblasti enviromentálního vzdělávání a osvěty půjde maximálně 80 tisíc korun na jednu žádost, do konce února mohou o podporu žádat obce, ale i neziskovky.

V oblasti kultury a památkové péče je cílem dotačního programu podpora subjektů realizujících profesionální nebo neprofesionální uměleckou činnost v různých oblastech kulturních žánrů, zejména hudby, tance, divadla, výtvarného umění, folklóru a uměleckých řemesel, dále pak podpora zachování a obnovy movitých i nemovitých kulturních památek. Zájemci se mohou nadát podpory od 25 do 300 tisíc podle zaměření. Zajímavé mohou být dotace v oblasti podpory rodinné politiky. 20 až 50 tisíc mohou získat ti, kteří se zaměří na inovativní formy péče o předškolní děti, dále na Family pointy či vytváření koncepcí a informací. Na zpracování územních plánů mohou obce dostat až 200 tisíc.

Tradiční dotační titul Program rozvoje venkova rozdělil pro letošek své příspěvky do tří titulů – obnova a údržba venkovské zástavby a občanské vybavenosti, dále na provoz MAS a konečně úhradu úroků z úvěrů. I letos se mohou dočkat podpory vinaři, a to na technické vybavení a na propagaci. O dotaci mohou žádat i včelaři, a to na podporu vlastního chovu a včelařských kroužků.

Významné podpory se letos dočkala oblast cestovního ruchu, směřuje přímo do informačních center soukromých i obecních. Dotaci lze použít na nákup služeb a zboží, pořízení hmotného majetku, hardwaru i softwaru, ale i na mzdové náklady. Zajímavá novinka se letos nabízí těm obcím, které mají problémy s údržbou cyklotras a běžeckých tratí. Nákup prostředků, dokonce možnost úhrady mezd a údržby, to se zřejmě bude líbit všem obcím. Další program podporuje výstavbu, rekonstrukci a opravy cyklostezek a značení cyklotras a cyklostezek.

Maximálně 20 tisíc mohou dostat obce, svazky či mikroregiony na směřování k udržitelnému rozvoji prostřednictvím zásad Místní agendy 21. Tradiční dotace směřují ke sborům dobrovolných hasičů a do oblasti prevence kriminality.

### Ministerstva čekají na novou vládu

Jednotlivá ministerstva vypsala tradiční nebo dlouhodobě předjednané dotační tituly. S ostatními se čeká, konkrétně ministerstvo školství, na novou vládu a ministry. Ministerstvo životního prostředí vypsalo loni program Nová zelená úsporám, který poběží v letech 2013–2020. Možno získat dotaci mají například i bytová družstva či společenství vlastníků na instalaci solárně termických kolektorů. Ministerstvo zemědělství podpoří stavbu vodovodů, kanalizací, rybníků, protipovodňové prevence, ale i lesního hospodářství, místní rozvoj se zaměří opět na podporu regenerace sídlišť nebo třeba výměnu olověných rozvodů. V rámci obnovy a rozvoje venkova budou podpořeny vítězové soutěže Vesnice roku, dále zapojení dětí a mládeže do komunitního života v obci, dále spolupráce na obnově venkova a obnova drobných sakrálních staveb. Zajímavý je titul podpora odstranění bariér v domech s pečovatelskou službou a veřejných obecních budovách. Záchranné archeologické průzkumy, ale i regenerace městských památkových zón či podpora obnovy kulturních památek prostřednictvím obcí s rozšířenou působností, ale i Podpora občanských sdružení v památkové péči jsou vybrané programy ministerstva kultury. Dále také podpora regionálních kulturních tradic, rozvoje zájmových kulturních - mimouměleckých aktivit, tradiční lidové kultury, kulturních aktivit zdravotně postižených občanů a seniorů, poskytování příspěvku na tvůrčí nebo studijní účely v oblasti neprofesionálního umění a tradiční lidové kultury a neprofesionálních uměleckých aktivit jsou další programy ministerstva kultury. Ministerstvo obrany podpoří péči o válečné hroby.

### Nadace a fondy pro obce

International Visegrad Fund upřednostňuje takové projekty, kterých se účastní subjekty ze všech zemí V4. nepodpoří ty, kterých se účastní méně než tři země V4 s výjimkou projektů v oblasti přeshraniční spolupráce. Výbor dobré vůle – Nadace Olgy Havlové podporuje nestátní neziskové organizace v oblasti zdravotní, sociální, humanitární a vzdělávací, pokud směřují k důstojnému začlenění lidí se zdravotním postižením, opuštěných dětí, nemocných a starších občanů. Nadace Charty 77 – Konto bariéry: Počítače proti bariérám pomáhá osobám se zdravotním postižením a osobám jinak vyloučeným ze společnosti získat počítačové vybavení, zvyšovat kvalifikaci. najít pracovní uplatnění. Nadace ČEZ pokračuje v projektu Oranžové hřiště, dále Podpora regionů, který je zaměřen na podporu veřejně prospěšných projektů. Dalšími projekty jsou Oranžová učebna pro rok 2014, Projekt Oranžové schody pro rok 2014, Oranžový přechod 2014, Stromy pro rok 2014. Nadace VIA se věnuje záchraně drobných památek místního významu a vytváření prostoru pro dobrovolnou činnost občanů a podílení se na péči o své okolí. Nadace Partnerství píše v záhlaví: V našich podmínkách nejlépe prospívají domácí druhy stromů – lípy, duby, javory. Tradiční jsou u nás také ovocné stromy. Právě výsadby těchto druhů za účasti místních obyvatel při sázení podporujeme. Ještě důležitější než vlastní sázení je následná péče o sazenice, aby byly zdravé a bezpečné i pro další generace. Závazek následné péče je proto u těchto grantů povinný. Příjemci dotace mohou být obce, občanská sdružení, školy a další. Další program nadace Partnerství má název Pro vodu v krajině. O granty se mohou ucházet obce, školy a neziskové organizace, které chtějí konkrétními kroky přispět ke zlepšení zacházení s vodou. Šanci získat příspěvek mají projekty zacílené na šetření s pitnou vodou, využití dešťové vody, čištění a recyklaci použité vody i zlepšovaní vsakovací schopnosti krajiny, což umožňuje předcházet suchu i povodním.

Program rozvoje venkova ještě není zpracován. Stejně tak na definování svých možností čekají místní akční skupiny.