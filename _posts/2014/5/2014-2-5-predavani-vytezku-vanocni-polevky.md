---
title: V Letovicích předávali výtěžek z vánoční polévky
cover-photo: http://i.imgur.com/Efh9dnf.jpg
authors: Andrea Šrámková
category: zpravodajství
tags: Letovice charita 5-2014
---

Pátým rokem na letovickém náměstí voněla na Štědrý den polévka, pátým rokem peníze, které se při této dobročinné akci shromáždí, pomáhají zdravotně nebo sociálně znevýhodněným lidem z Letovic a přilehlých místních částí zmírnit nepřízeň osudu.

Bez mála sedmadvacet tisíc korun. To je obnos, jenž se díky solidaritě tří set letovických obyvatel, kteří v poledne 24. prosince zavítali na Masarykovo náměstí, a díky příspěvkům sponzorů sešel v pokladničce za sto litrů hrstkové polévky. Zaokrouhlená částka byla rozdělena mezi čtyři vytipované příjemce.

„Příspěvek na zdravotní matraci ve výši 3,5 tisíce korun dostal invalidní důchodce Pavel Špička, za 4 tisíce pořídí manželé Vávrovi svému postiženému synovi lehátko do vany a další hygienické pomůcky pro usnadnění jejich péče o Ondru. Dalšími obdarovanými jsou děti paní Hermannové, kterým jsme koupili válendu se zdravotní matrací za pět tisíc korun a počítač v hodnotě 6,5 tisíce. Pro jejich maminku jsme blanenské Charitě uhradili částku 3,5 tisíc na placené služby, které jí alespoň zčásti usnadní péči o děti. Poslední obdarovanou je Růžena Němcová, které jsme v Centru sociálních služeb v Letovicích předplatili obědy ve výši 4,5 tisíc korun,“ představila letošní příjemce pořadatelka letovické Polévky pro chudé a bohaté Helena Kalasová. Společně s Pavlem Krčem, majitelem restaurace Delikas, která polévku vařila, předala vytipovaným příjemců rozdělené peníze nebo za ně zakoupené zboží minulé pondělí. „Za nás i za obdarované moc děkujeme a současně můžeme všechny ubezpečit, že peníze jsou na správném místě – tam, kde skutečně pomáhají,“ vzkázala Helena Kalasová všem, kdo se sbírky zúčastnil.