---
title: Integrovaný dopravní systém stojí Boskovice ročně osm set tisíc korun
authors: Marek Osouch
category: zpravodajství
tags:
- Boskovicko
- doprava
- IDS JMK
- 5-2014
---

Boskovice společně s ostatními městy a obcemi Jihomoravského kraje přispívají do rozpočtu integrovaného dopravního systému. Letos to byla částka 813 tisíc korun. Oproti loňskému roku se však snížila zhruba o deset tisíc.

„Je potěšující, že částka je o něco nižší na rok 2014, než byla v roce předchozím,“ uvedla místostarostka Boskovic Jaromíra Vítková. Dodala však, že to není na úkor omezení spojů. Ke snížení došlo u položky nadstandardu, která představuje v Boskovicích městskou linku číslo 250. Ta objíždí jednotlivé zastávky v Boskovicích a umožňuje tak lidem snadnější dostupnost na druhou stranu města k nemocnici nebo ke hřbitovu. S nepochopením některých lidí se ovšem setkala zastávka na ulici Kosmonautů, která často slouží jako konečná. Lidé vystoupí, prázdný autobus odjede a jiný prázdný naopak přijede. 
Kromě zmíněného nadstandardu obsahuje příspěvek samozřejmě i složku standardu, který platí všechny obce. Jeho výše se odvíjí od počtu obyvatel.Za každého obyvatele platí obec do společné pokladny IDS padesát korun. V Boskovicích to činí zhruba 572 tisíc. Nadstandard se počítá zvlášť podle nákladů a tržeb na lince.

U menších obcí je částka příspěvku pochopitelně nižší. Například Cetkovice ze svého rozpočtu dávají na IDS zhruba 37 tisíc. „Je to padesát korun na obyvatele,“ doplnil starosta Cetkovic Petr Horák.

Od letošního roku naplánovala společnost Kordis, která provozuje IDS, větší změnu. Tu ocení obzvlášť jednotlivé radnice Jihomoravského kraje. „U nadstandardů už nebudou muset veškeré změny v dodatku procházet zastupitelstvem kraje a města. Našla se jednodušší a rychlejší cesta formou dopisu,“ sdělil ředitel společnosti Kordis Jiří Horský. Změnu v Boskovicích vítají. „Do měsíce by měla být celá věc vyřízena,“ dodala boskovická místostarostka.