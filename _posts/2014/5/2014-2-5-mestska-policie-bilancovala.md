---
title: Městská policie bilancovala
authors:
    - Petr Meluzín
    - Jitka Melkusová
category: zpravodajství
tags: Boskovice policie kriminalita 5-2014
---

Strážníci Městské policie Boskovice hodnotili svou činnost v uplynulém roce. Rok 2013 vidí jako poměrně klidný. Problémem byly pouze majetkové delikty, především vloupání a krádeže. „Přes všechna opatření se pořád nepodařilo ustanovit všechny pachatele. U těchto trestných činů byla objasněna pouze část vloupání do rodinných domů,“ uvedl ve své zprávě ředitel městské policie David Krátký.

V loňském roce zaznamenala Městská policie celkem 7 626 přestupků, trestných činů a dalších událostí, které si vyžádaly její zásah. Z tohoto počtu bylo 2 523 přestupků, 34 trestných činů a dalších 5 069 věcí, u kterých není vedeno přestupkové, trestní nebo správní řízení. Jedná se například o odchycení zvířat, odstranění vraků aut, nálezy věcí, poskytování první pomoci, prevenci kriminality, pátrání, převozy na záchytné stanice, řešení mimořádných událostí, otvírání bytů či jiné pomoci občanům, řízení dopravy při dopravních nehodách a podobně. 1 020 přestupků bylo řešeno v blokovém řízení, 214 přestupků uložením pokuty, 361 přestupků bylo předáno k dořešení příslušným správním orgánům. Velké množství – 867 přestupků řešili městští strážníci domluvou.

Na druhou stranu městská policie přijala 1 198 oznámení.
Ve srovnání s předchozími lety řešili městští strážníci o 9 trestných činů méně než v roce 2012. I záznamy přestupků se pohybují v rovině, jejich podstatnou část tvoří přestupky v dopravě. Prudce ale narostl záznam počtu událostí, jež policisté museli řešit – o více než dva a půl tisíce ve srovnání s lety předchozími. Celkem strážníci uložili na pokutách 480.500 korun, na místě vybrali 303.300.

V 23 případech museli strážníci řešit s rodiči a kurátory problémy s alkoholem či drogami, 27 lidí odvezli na záchytnou stanici do Brna.

Strážníci také řešili řadu problémů se psy. Odchytili jich celkem 69, ve 48 případech řešili volné pobíháni s jejich majiteli, ve 2 napadení psem. Odchytili také 12 koček.
Strážníci ale řešili třeba i 4 nové černé skládky, 29 případů znečištění veřejného prostranství, 99 případů veřejného pohoršení a 20 případů rušení nočního klidu. 72 přestupků proti občanskému soužití je také vysoké číslo.

Městská policie v roce 2013 dořešila personální situaci, na všech pozicích jsou dnes plně vyškolení strážníci. „Díky tomu bylo možné především o víkendech v nočních hodinách zvýšit počet hlídek, které zajišťovaly dodržování veřejného pořádku. Strážníci bohužel vloni zaznamenali rostoucí agresivitu osob, proti kterým museli zakročit. V 10 případech použili donucovací prostředky, přičemž ale nedošlo ke zranění osob. Služební zbraň nebyla použita ani jednou,“ hlásí ředitel Krátký, který se může pochlubit i tím, že se strážníci vloni mohli zaměřit na zvyšování odbornosti. „Všichni strážníci absolvovali kurz první pomoci a pravidelný střelecký výcvik. Speciální lezecká skupina se pak zúčastnila rozšířeného výcviku PROFI RESCUE se zaměřením na záchranu osob v nepřístupném terénu,“ konstatoval Krátký. 
Podle jeho slov chce v roce 2014 Městská policie klást důraz na větší počet strážníků v ulicích, především v nočních hodinách o víkendu věnovat zvýšenou pozornost rizikovým lokalitám jako jsou místa v okolí supermarketů nebo zástavba rodinných domů a pokračovat v preventivní výchově mládeže a seniorů se zaměřením na bezpečné chování. Chce také doplnit kamerový systém o nové kamerové body se zaměřením na bezpečnost občanů a veřejný pořádek.
