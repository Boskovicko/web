---
title: Práce na rekonstrukci vodovodních přivaděčů jsou v plném proudu
authors: Andrea Šrámková
category: zpravodajství
cover-photo: http://i.imgur.com/PAugQL4.jpg
tags:
- okres Blansko
- voda
- 5-2014
---

První tři měsíce stavebních prací má za sebou rekonstrukce páteřních vodovodních přivaděčů na Blanensku. Po šestiletých přípravách tak začala stavba, která zde ve vodohospodářství nemá rozsahem ani finanční náročností od poloviny osmdesátých let obdobu. Práce budou trvat dva roky, tedy do podzimu 2015.
Opravy se týkají čtyř vodovodních přivaděčů, a to přivaděče z Velkých Opatovic do Boskovic pocházejího z roku 1975, dále přivaděče z Boskovic do Blanska z osmdesátých let, třetím je nejstarší přivaděč vedoucí mezi Bořitovem a Blanskem postavený už v roce 1935 a poslední představuje vysokotlaký přivaděč Lažany – Blansko. Tyto zajišťují vodu pro oblast s 54 tisíci obyvateli. Aby nebylo narušeno jejich zásobování, pozměnili vodohospodáři po dobu oprav systém dopravy vody.

„Předání stavby proběhlo k 1. listopadu a začalo se na přivaděči z Velkých Opatovic do Boskovic,“ prozradil Petr Tioka, tajemník Svazku vodovodů a kanalizací měst a obcí. Tento první, třináct kilometrů dlouhý úsek zahrnuje rekonstrukci výtlačného a přívodného řadu z vodojemu Hradisko Velké Opatovice do vodojemu Hřbitov Boskovice, a to včetně rekonstrukce obou objektů vodojemů a dalších vodárenských objektů na trase. „V úseku mezi Opatovicemi a Boskovicemi se dělá na současně na několika místech: my tady, dále u silnice na Vážany skrývá bagr ornici, další totéž směrem k vodojemu u boskovického hřbitova. U vodojemu Hradisko u Velkých Opatovic je potrubí už položené i zakryté,“ vyjmenoval současnou pracovní aktivitu na prvním přivaděči jeden z dělníků, kteří minulý čtvrtek pokládali přívodní potrubí přes Červený kopec směrem k boskovickému vodojemu.

Práce se však rozběhly i na přivaděčích u Blanska, u Hořic a v oblasti Rájce a Spešova.

K rekonstrukci Svazek vodovodů a kanalizací měst a obcí okresu Blansko, který je majitelem této vodovodní infrastruktury, přistoupil jednak kvůli technickému stavu a stáří přivaděčů, jednak díky možnosti dotace. „Celkové náklady včetně přípravy, projektové a další činnosti se vyšplhaly na 330 milionů korun. Přislíbená evropská dotace z nich pokryje 75 procent. Vysoutěžená dodavatelská cena za dílo pak je 282 milionů,“ prozradil tajemník Svazku Petr Tioka.