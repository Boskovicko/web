---
title: Černá kronika
authors: Petr Meluzín
category: zpravodajství
excerpt: Pravidelný přehled zásahů policie na Boskovicku – tentokrát krádeže dřeva, poničené železniční vagóny, otravy zplodinami, dopravní nehody a další.
tags:
- okres Blansko
- kriminalita
- 5-2014
---

### Šebetov

Osmnáct vzrostlých stromů pokáceli a odcizili neznámí zloději v době od 20. prosince do 13. ledna v lese u Šebetova. Krádeží téměř 10 kubických metrů dřeva vznikla majiteli škoda asi 12 tisíc korun.

### Skalice nad Svitavou, Blanensko

Policie na Blanensku vyšetřuje dva případy poničených vagónů. První se stal v pátek mezi 22. a 23. hodinou na nezjištěném místě mezi Brnem a Letovicemi. Neznámý pachatel postříkal vagón modrou barvou na ploše čtyř metrů čtverečních a způsobil tak škodu za asi 2 tisíc korun.

Další neznámý sprejer po půlnoci nastříkal v železniční stanici ve Skalici nad Svitavou na vlakovou soupravu také modrou barvou nápis o rozměrech 7x1 metr. Škoda byla vyčíslena zhruba na 7 tisíc korun.

### Kunštát

Dva lidé se v noci na 29. ledna přiotrávili v rodinném domku v Kunštátě. Záchranáři je po ošetření dopravili do nemocnice. Přivolaní hasiči jako možnou příčinu otravy určili zplodiny z krbu.

### Brno, Boskovice

Krajský soud v Brně potvrdil dvouletý podmíněný trest odnětí svobody a sedmiletý zákaz řízení vozidla Romanu Klimentovi. Ten loni v červnu neuposlechl v Boskovicích výzvu policejní hlídky, která se ho snažila zastavit, protože neměl zapnutý pás. Kliment se ve snaze vyhnout se trestu za přestupek pokusil policistům ujet riskantní jízdou. Když ho policejní auto začalo předjíždět, najížděl na ně a nakonec nárazem do boku způsobil jeho havárii. Škoda 14 tisíc korun sice nebyla vysoká, okresní soud však pachatele odsoudil za násilí proti úřední osobě. Kliment se proti rozsudku odvolal, ale senát Krajského soudu odvolání zamítl jako nedůvodné.

### Blanensko

Ke smrtelné nehodě došlo v neděli 2. února po třetí hodině ranní na silnici mezi Šebrovem a Blanskem blízko Olomučan. Třiadvacetiletý muž jdoucí po vozovce v tmavém oblečení bez reflexních prvků byl sražen kamionem. Sedmatřicetiletý řidič jedoucí ve směru na Blansko spatřil chodce až v poslední chvíli a nedokázal již střetu zabránit. Sražený mladík na místě zemřel. Dechová zkouška vyloučila u řidiče kamionu vliv alkoholu nebo drog.