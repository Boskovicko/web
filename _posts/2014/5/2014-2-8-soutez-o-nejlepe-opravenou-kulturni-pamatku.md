---
title: Vyhlásili soutěž o nejlépe opravenou kulturní památku
authors: M. Krajíčková
category: zpravodajství
tags: Boskovice Brno památky 5-2014
---

I letos proběhne soutěž Nejlépe opravená kulturní památka Jihomoravského kraje. Do sedmého ročníku, ve kterém bude rozděleno 300 tisíc korun, lze přihlásit památky opravené během minulého roku. Návrh může do 14. února podat kterýkoliv občan, ale účastníkem soutěže se stane vlastník navrženého objektu. O vítězi rozhodnou lidé, kteří mezi 10. březnem a 4. dubnem zašlou formou SMS hlas pro danou památku.

„Soutěží se ve třech kategoriích. První jsou velké stavby – hrady, zámky, kostely, kláštery, fary, tvrze či hospodářské dvory. Druhou pak díla výtvarného umění jako obrazy, sochy nebo nástěnné malby, při jejichž obnově se uplatňuje metoda restaurování. Třetí kategorii tvoří drobné stavby. Letošní novinkou je možnost komise udělit navíc zvláštní cenu ve výši 25 tisíc korun vlastníku památky, která ji v letošním ročníku zaujme například kvalitou oprav, mimořádnou historií či zvláštním přístupem vlastníka. Vedle toho může komise soutěže udělit cenu ve výši 25 tisíc korun vlastníku technické kulturní památky, která se účastnila některého z pěti předchozích ročníků soutěže,“ uvedla Bohumila Beranová, členka Rady Jihomoravského kraje, jež je vyhlašovatelem soutěže.

Fotografie přihlášených památek s popisnými texty budou uveřejněny na [www.kr-jihomoravsky.cz](http://www.kr-jihomoravsky.cz), kde je také možno získat více informací.