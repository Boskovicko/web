---
title: V Sudicích se opět soudili, obec vyhrála spor o užívání sokolovny
authors: Petra Bílá
category: zpravodajství
tags: Sudice Sokol 5-2014
---

Koncem ledna se Sudičtí opět sešli u soudu. Tentokrát u Krajského soudu v Brně rozhodovali o určení neplatnosti smlouvy o užívání sokolovny mezi TJ Sokol Sudice a obcí. Šlo o odvolací řízení. O neplatnosti smlouvy v minulosti rozhodl už okresní soud v Blansku. „Soudci krajského soudu potvrdili rozhodnutí okresního soudu. Toto rozhodnutí je již konečné. Je možné podat pouze dovolání k nejvyššímu soudu. To ale nemá odkladný účinek,“ uvedla mluvčí Krajského soudu v Brně Miroslava Sedláčková.

Česká obec sokolská v minulosti převedla budovu sokolovny v Sudicích do vlastnictví obce. Obec ještě za bývalého vedení nechala za více než jedenáct milionů budovu kompletně opravit. Krátce před komunálními volbami v roce 2010 uzavřeli starosta Sokola Sudice Vítězslav Bárta a tehdejší sudický starosta Miloš Kosička smlouvu o užívání sokolovny. Smlouvě ale chyběly některé náležitosti. „Při podpisu se zapomnělo na podpis jednatele Sokola, což činí podle stanov České obce sokolské tyhle smlouvy neplatné. Protože se jedná o nakládání s majetkem obce, měla smlouva patnáct dní před projednávání na zastupitelstvu viset na úřední desce, ani tato podmínka nebyla splněna,“ popsala starostka Sudic Olga Dočkalová. Podle ní jsou podmínky ve smlouvě limitující. „Sokol si vyhradil právo užívat sokolovnu tři víkendy v roce, přitom na jeden z těchto víkendů připadá sudická pouť. Sokolovnu si také rezervovali dvacet hodin v týdnu, většinou v době, kdy lidé chodí z práce. Celou věc jsme se rozhodli řešit soudně poté, co nám v roce 2011 znemožnili v sokolovně pořádat sudickou pouť. Přestože jsme měli již zajištěný program, dva dny před konáním pouti nám přišlo od Okresního soudu v Blansku předběžné opatření, o které zažádal starosta sokola Sudice Vítězslav Bárta. Na základě toho jsme museli v době konání sudické pouti uvolnit sokolovnu. Vlastnili jsme a platili provoz budovy, kterou jsme nemohli užívat podle uvážení. To pro nás bylo nepřípustné,“ sdělila starostka Dočkalová. Ta vítá, že krajský soud rozhodl ve prospěch obce. „Kvůli sporům o užívání sokolovny nyní v Sudicích fungují dvě organizace sokola. TJ Sokol Sudice I a TJ Sokol Sudice II. První jmenovaná není téměř aktivní, pouze v týdnu pořádá cvičení žen. Jsem ráda, že krajský soud potvrdil rozhodnutí okresního soudu a první organizace sokola, která má pár členů, už si nemůže budovu sokolovny nárokovat,“ sdělila místostarostka Dočkalová.

Vítězslav Bárta, který stojí na druhé straně sporu, má na celou věc poněkud jiný pohled než starostka Dočkalová. „Sokolovnu neužíváme především proto, že nám to paní starostka neumožňuje. Mám několik listinných důkazů o tom, jak jsou naše práva na užívání sokolovny omezována. V současné době od čtvrtého září loňského roku nemůžeme sokolovnu vůbec využívat, protože paní starostka nám zakázala vstup z důvodu, že probíhá trestní řízení. Dokonce jsme museli vyklidit místnost, kde byl uložen majetek Sokola. Sokolovnu užívat nemůžeme, ne že bychom nechtěli. My bychom chtěli, ale dokonce bychom ji využili i na těch dvacet hodin týdně, ale nemá to smysl, protože víme, že se tam nedostaneme. Proto také v současné době cvičíme ve dvoře u pana Hlaváčka, který nám tam poskytl nějaké prostory. Co se týká smlouvy, žalobu podala obec a smlouva byla zrušena kvůli formálním, nikoli obsahovým nedostatkům. Tato smlouva je podle nás ale druhořadou. Vychází ze smlouvy darovací a ta nám, organizaci Sokola, zakládá právo na užívání sokolovny,“ objasnil Vítězslav Bárta. Ten byl až do konce března loňského roku starostou TJ Sokol Sudice I. Nyní funkci zastává jeho bratr Vlastimil.