---
title: Zdravé město oživí svou činnost, připravilo aktivity do celého roku
authors: Petra Bílá
category: zpravodajství
tags:
- Boskovice
- Zdravé město
- 5-2014
---

Maminky, které při návštěvě centra Boskovic budou chtít zajistit potřeby svých dětí, budou mít k dispozici koutek k tomuto určený. Family point, vybavený mimo jiné přebalovacím pultem, křeslem na kojení nebo třeba hračkami, by měl vzniknout v prvním pololetí letošního roku v prostoru před dětským oddělením městské knihovny v Boskovicích. Zřízení family pointu je jednou z aktivit, které Boskovičtí připravili v rámci projektu Zdravé město.

„Letošní rok je dvacátým výročím Roku rodiny. Z tohoto tématu vychází i plánované aktivity Zdravého města. V posledních dvou až třech letech nebyla činnost zdravého města příliš obnovována ve smyslu nových aktivit, ale letos tomu bude jinak. Plánované akce nebudou záviset pouze na činnosti Zdravého města, ale předpokládáme, že se k nám připojí další subjekty, občanská sdružení, spolky, případně školy,“ sdělila místostarostka Boskovic Jaromíra Vítková. Dodala, že rozpočet města Boskovice letos počítá s částkou pětačtyřiceti tisíc korun, které by měly být využity na činnost Zdravého města.

Nejbližší akcí, kterou Zdravé město plánuje, je únorová konference na téma školství a rodinná politika. „Konference bude určená pro starosty, ředitele škol a školek, ale i zástupce z mateřských center a pro další veřejnost,“ pozvala místostarostka Vítková.

Další plánovanou akcí v únoru a březnu se stane výstava Igráčků v Muzeu Boskovicka.

Ve spolupráci se Zdravým městem se uskuteční i tradiční akce kdo je vidět vyhrává, kde se příchozí dozví o důležitosti reflexních prvků v dopravě. V dubnu je při příležitosti Dne země v plánu výsadba stromů, v květnu boskovičtí plánují akci k oslavě Svátku matek. V polovině září se v Boskovicích poběží Běh Terryho Foxe.