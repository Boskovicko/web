---
title: Soumrak herních automatů?
authors: Petr Meluzín
category: publicistika
tags: hazard 5-2014
---

Před pár dny jsem mezi titulky na serveru Novinky zaznamenal jeden z mála zajímavých. Okamura chce zakázat herní automaty a už prý pracuje na patřičném zákonu. V prvním okamžiku mi to přišlo veselé. Představitelé mého rodného města už tak dlouho váhají nad tím, zda automaty zakázat vyhláškou, až jim to vyfouknou poslanci. Smutné naopak je, že pro většinu radních byly hlavním argumentem peníze, které z hazardu plynou do městské kasy.

Tomio naopak argumentuje naprosto jasně: „Herní závislost je lékařsky klasifikovatelná závislost a je absolutně nepřijatelné, aby stát, obce nebo soukromník parazitoval na lidské nemoci.“ Zdá se, že nelze než souhlasit. Jenže tu zase něco nesedí. Pomiňme, že herní automaty na rozdíl třeba od lichvy nepatří k nejbolavějším problémům. Pomiňme, že připravovaný zákon signalizuje další vývoj směrem k posilování státu v oblasti regulace každodenního života občanů. Tvrdá ruka státu je bohužel to, po čem volá stále víc lidí a Okamura jim rád vyjde vstříc. Mně jde jen o ten samotný zákaz.

Jaký je vlastně z pohledu společnosti rozdíl mezi závislostí na automatech a na omamných látkách? Napadl mě jediný – na automatech si nepoškodíte zdraví, snad kromě otlaků na palcích od svítících tlačítek. Ať už hrajete či fetujete, o dům a rodinu můžete přijít v obou případech stejně snadno. Však jsou také u nás zakázány drogy téměř všechny, až – na alkohol. Zde je stát naopak velmi vstřícný, chová se stejně jako boskovičtí radní. Spotřební daň z alkoholu přináší balík peněz do státní kasy. Co na tom, že více domů majitelé propijí než prohrají v hazardu. Co na tom, že peníze získané na spotřební dani, kterými si alkoholici léčbu ztvrdlých jater vlastně předplácejí, jsou použity všude jinde než ve zdravotnictví. Platí zkrátka jiný metr pro alkohol než pro ostatní drogy.

Je tedy řešením zakázat i alkohol? V USA to zkusili, pít se nepřestalo a už nikdy se tam zřejmě nezbaví mafiánských organizací, které při prohibici vznikly. Stejně tak zákaz herních automatů problém nevyřeší. Gambleři si prostě svou vášeň ukojí v ilegálních hernách a policie bude mít jen o to víc práce.

Máme tedy naopak legalizovat i drogy? Marihuanu sice legalizuje stále více států, tohle je ovšem příliš velké téma na malý sloupek. U herních automatů bych ale jeden návrh měl. Co kdyby omezený počet automatů provozovaly výhradně obce a celý výnos by použily na sociální bydlení a příspěvky v hmotné nouzi? Hráči by si vlastně předpláceli podporu obce pro případ, že kvůli své závislosti přijdou o všechno. No tak jo, já vím, že to neprojde, ale řekněte, není to rozumnější než plošný zákaz? Tak se mi zdá, že Okamurův Úsvit nejspíš soumrak automatů nepřinese.