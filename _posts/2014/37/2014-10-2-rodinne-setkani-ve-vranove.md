---
title: Ve Vranové uspořádali rodinné setkání
cover-photo: http://i.zoul.cz/OUMQMxz.jpg
authors: Marcela Kobylková
category: napsali nám
tags: Vranová 37-2014 
---

Rodinné setkání potomků manželů Františka a Marie Hladilových z Vranové se uskutečnilo v sobotu 6. září v kulturním domě ve Vranové. Ti měli společně 12 dětí – Josefa, Františka, Marii, Boženu, Žofii, Aloise, Ladislava, Adolfa, Antonína, Aloisii, Emila a Augustina. V roce 1984 přišly jejich děti s nápadem sejít se, aby se vzájemně všichni lépe poznali a věděli o sobě. Z tohoto setkání vznikla úžasná tradice a letos proběhla sešlost již po sedmé.

Bratranci a sestřenice z Moravy i Čech se svými dětmi, vnuky, pravnuky, z nichž se mnozí neznali a nestačili se podivovat, kdo všechno do rodiny patří, prožili velmi příjemný čas ve vzpomínkách, vyprávění a seznamování se s historií rodu. Pro přehlednost dostala každá rodina číslo podle pořadí narození předka a při představování se tak okamžitě vědělo, kdo ke komu patří. Za sobotní odpoledne a večer se ve Vranové potkalo neuvěřitelných 108 „Hladilů“.

Poděkování patří všem, kteří si udělali čas, ale především hlavním organizátorkám Alence Farkašové a Marušce Králové. Nezbývá než doufat, že se zase brzy všichni uvidíme. Možná budeme inspirací i pro jiné.