---
title: Adaptačním kurzem zahájili i prváci letovické střední školy
authors:
- Lenka Weisová
- Pavla Bojdová
category: napsali nám
tags: Letovice 37-2014 
---

Nelibý tón telefonu nás probudil do pochmurného rána. Hřál nás však pocit, že nejdeme do školy, ale jede se na adaptační kurz! Hurááááá!!!!

Tak začínají vyprávět své dojmy z prvních dnů školní docházky, které patřily adaptačnímu kurzu, žáci prvních ročníků všech oborů Masarykovy střední školy Letovice. A pokračují.

Cílovou stanicí našeho pobytu byly Dolní Věstonice, kam jsme dorazili po cestě vlakem a pětikilometrovou chůzí. Veškerá naše snaha se zdála jako zdařile ukončená. Ale to jsme nevěděli, co nás ještě čeká. Akceptovali jsme snahy o sblížení kolektivu, různé hry a programy. Poznávali jsme se. Zvládli jsme i několikahodinovou túru plnou kopců a bláta Chráněnou krajinnou oblastí Pálava přes Děvičky, Sirotčí hrádek a Stolovou horu do Mikulova. Cestou jsme „padali únavou“, ale to jen proto, aby nám zbyly síly na večerní aktivity. Nalezli jsme v sobě netušené síly a ochotu pomáhat jeden druhému.

Adapťák jsme zdárně ukončili, ve zdraví se vrátili plni dojmů a zážitků, navzájem jsme si pochvalovali svou vytrvalost a výdrž. A kdyby to šlo, jedeme hned znovu.