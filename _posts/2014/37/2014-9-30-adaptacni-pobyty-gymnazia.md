---
title: Gymnázium připravilo pro nové studenty adaptační pobyty
authors: Iveta Juřeková
category: napsali nám
tags: Boskovice 37-2014 
---

V průběhu měsíce září absolvovali studenti prvního ročníku vyššího gymnázia a žáci primy třídenní adaptační pobyt. Jeho cílem je seznámit učitele i žáky navzájem, vytvořit zdravé klima, nastolit důvěru mezi žáky i učiteli, naučit se spolupracovat, komunikovat a vzájemně se respektovat. 

S myšlenkou těchto kurzů na gymnáziu přišla Barbora Soukopová, školní psycholožka, v současné době na mateřské dovolené. Adaptační kurz se konal letos už potřetí, a to, stejně jako v předchozích letech, v krásném prostředí v Obůrce u Blanska. Celé tři dny byly naplněny spoustou konverzačních či sportovních aktivit, vrcholem se stala hra zaměřená na hledání brány do nového světa. Tuto bránu nakonec všichni nalezli na vrcholu rozhledny Podvrší u Veselice, kde napsali krátký vzkaz maturantům 2018 – vzkaz, který si všichni společně přečtou ve čtvrtém ročníku.

Myslím, že se studenti alespoň trochu poznali, navázali nová přátelství a nejeli domů jako úplní cizinci. Teď už jim můžeme jen popřát mnoho úspěchů při studiu.