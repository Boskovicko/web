---
title: Značku Regionální potravina získali letos tři místní výrobci
authors: Jitka Melkusová
category: zpravodajství
tags:
- okres Blansko
- 37-2014 
---

Tři z devíti, to není špatné skóre. Tak skutečně skončilo hodnocení soutěže Regionální potravina Jihomoravského kraje letošního roku. Tři výrobky z blanenského okresu získaly ocenění a tím i právo používat na svém obalu značku Regionální potravina po dobu čtyř let. Bodovalo Horácké máslo olešnické mlékárny, kozí tvarohové žervé Sedlák z rodinné farmy v Šošůvce a uzený duhový pstruh S.M.K., a.s. od Skalního mlýna v Moravském krasu.

V Jihomoravském kraji vybírala odborná porota ze sto čtyřiceti sedmi přihlášených výrobků od jednapadesáti producentů. „Nejsilnější zastoupení měly letos kategorie masné výrobky tepelně opracované a pekařské výrobky včetně těstovin,“ uvedl Jaromír Musil z Regionální agrární komory Jihomoravského kraje, která soutěž v regionu organizuje.

Regionální potravina není jediným potravinářským marketingovým nástrojem. Známá je například značka kvalitních potravin Klasa. Soutěž Regionální potravina je projektem Ministerstva zemědělství určeným na podporu malých a středních zemědělců a producentů potravin v jednotlivých krajích České republiky. 