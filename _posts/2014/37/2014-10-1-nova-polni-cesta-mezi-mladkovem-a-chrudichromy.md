---
title: Mezi Mladkovem a Chrudichromy vzniká zpevněná polní cesta
authors: Marek Osouch
category: zpravodajství
tags: Mladkov Chrudichromy doprava 37-2014 
---

Bagry a těžké stroje v současnosti pracují na polní cestě mezi Mladkovem a Chrudichromy. Nezpevněná cesta se má změnit v asfaltovou, která bude i nadále sloužit převážně zemědělcům.
„To je poslední fáze stavby, která propojí Bačov a Mladkov,“ uvedla starostka Chrudichrom Jarmila Tajovská. Asfaltku mezi Chrudichromy a Bačovem postavili silničáři už před několika lety.

Komunikace sice vzniká na katastru Boskovic a Chrudichrom. Ani jedna ze stran ovšem není investorem. Stavební úřad v Boskovicích pouze vydával stavební povolení. „Investorem stavby je Ministerstvo zemědělství a podle stavebního povolení má být stavba dokončena do dvacátého prosince příštího roku,“ vysvětlil Slavoj Horečka ze stavebního úřadu. Starostka Chrudichrom potvrdila, že jich se stavba také vůbec netýká, a z jejich rozpočtu tak nejdou na stavbu žádné peníze. „V budoucnu ale dokončená cesta bude převedena na obec a ta se o ni bude starat,“ doplnila. Tajovská ale také upozornila, že si cestu může v budoucnu někdo splést s cyklostezkou, jak se děje na už hotovém úseku do Bačova. „Cyklisté nechápou, proč tam potkali traktor. Ta cesta je ale v první řadě určená pro zemědělce,“ dodala.

Podle Alžběty Králové ze Státního pozemkového úřadu stavba nové polní cesty umožní lepší přístup na přilehlé pozemky. „Polní cesty budou sloužit i jako významné spojnice mezi obcemi Bačov, Chrudichromy a Mladkov,“ doplnila Králová a potvrdila termín dokončení, kterým by měl být konec letošního roku, pokud se nevyskytnou nečekané problémy. Za úpravu cesty utratí ministerstvo přes osm milionů korun.