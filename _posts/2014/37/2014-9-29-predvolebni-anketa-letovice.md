---
title: Letovičtí se potýkají s parkováním, ale městu by prospělo i zamyšlení nad nevyužitou zástavbou
authors: Andrea Šrámková
category: zpravodajství
tags:
- Letovice
- komunální volby
- 37-2014 
---

Co by přivítali zlepšit ve svém okolí jsme se zeptali tentorkát Letovických. I oni odpovídali na otázku Kde vidíte problémy, které by mělo vedení vaší obce řešit? A jaká konkrétní řešení byste uvítali?

### Jiřina Procházková, Letovice

Jednoznačně parkování. Hlavně u Alberta, ale i jinde, to by měla obec dotáhnout. Už to několikrát bylo v plánu, třeba parkoviště u hasičárny, ale vždy z toho sešlo. Na městě je to opravdu problém, když to vidím, je auto na autě. Jinak nevnímám nějaké významné nedostatky.

### Zorka Ryšánková, Letovice-Babolky

Není tady, ale to asi radnice nevyřeší, zaměstnání pro ženy, myslím tím pro ženy, které mají malé děti, takže nemůžou pracovat na směny, zvlášť když jsou třeba samy bez muže. 
Také mě napadá, že bych přivítala po městě víc odpadkových košů. Co mám děti, neustále nosím papírky po kapsách a nemám je kam vyhodit, většinou je donesu až domů. A samozřejmě zlepšit náměstí, ale to se řeší. Úplně příšerná je tam křižovatka, kde není jasné, která silnice je hlavní, která vedlejší. Já tu žiju, tak to vím, ale kdo sem nejezdí pravidelně, pro něj je to nepřehledné a nebezpečné. A pak parkování před Albertem a nejen tam. Beru například mléko z mlékomatu před supermarketem, ale fakt tam nejde zaparkovat. Je to drobnost, ale člověk se s ní potýká každý den. Hodně věcí je i o lidech, ale ti tady nemají moc zájem o něco usilovat. Třeba sama vedu kurzy jógy, často tam slyším, že tady nic není, přitom kultura tady je, cvičení tady je, jenže lidi na ty akce nepřijdou a budou si stěžovat. Ale to už je víc na straně lidí než obce.

### Jakub Noll, Letovice

V Letovicích žijeme s rodinou šest let a za tu dobu se hodně změnilo. Vnímám to z pohledu bydliště a prostřednictvím dětí. Školka má kompletně novou fasádu, právě se dokončuje zahrada. Škola s hřištěm taktéž prošly radikální proměnou. Přilehlé sídliště je zatepleno a pěkně jsou udělány i venkovní plochy. Na druhou stranu kazí vzhled města několik staveb, které ztratily svou funkci. Hospodářská stavení u příchodu k zámku jsou připravena k demolici. Z původní státní silnice zůstal nevzhledný betonový taras přímo před okny domků. Zřejmě i autopark zemědělského podniku by se dal přemístit k základně a na jeho místě se může rozvíjet zástavba RD. Snad by se na podobné projekty daly použít i dotace. „Žlíbkem“ by měla vést osvětlená cyklostezka. Je to přirozená spojnice města, ne stezka odvahy. Mírné rozpaky vyvolává i kotelna textilky na příjezdu do města. Zdaleka největší dominantou totiž zůstává zámek.
A s blížícími se  volbami by městu nejvíce prospělo konsenzuální zastupitelstvo, tvůrčí atmosféra a doufejme v nové příležitosti. 
