---
title: Sklepy pořádají večery pro písničkáře Open Mic
authors: Tomáš Trumpeš
category: kultura
tags: Boskovice 37-2014 
---

Boskovický hudební klub Sklepy pokračuje po prázdninách v pořádání večerů pro amatérské písničkáře Open Mic. Další, v pořadí už pátý, se koná opět poslední úterý v měsíci, tedy 30. září od 19 hodin. Vystoupí místní dívčí trio Veka, které tvoří Kamila Hrnčířová a Vendula a Julie Valnohovy, dále zahraje znojemský písničkář Aladin, na závěr pak Petr Meluzín v duu s Milanem Novotným.

Právě Petr Meluzín je iniciátorem a pořadatelem celé akce. „Open Mic má kořeny v USA v šedesátých letech, kdy si každý mohl na pódiích klubů a hospod zahrát a zazpívat. Údajně tak začínal i Bob Dylan. Akce Open Mic u nás probíhají už několik let na nejméně šestnácti místech republiky, obvykle jsou to čajovny, kavárny, někdy i malá divadla. Základní motto, které uvádí hlavní organizátor, písničkář Jan Řepka zní: volná možnost krátkého veřejného vystoupení, výjimečná příležitost slyšet jindy neslyšené, místo setkání a inspirace, žádné předsudky a škatule, žádné hlasování, bodování ani porota,“ popsal Petr Meluzín, který od března tyto večery organizuje v Boskovicích.

Příležitost zahrát vlastní píseň dostane každý, kdo na akci přijde, výhodu však mají ti, kdo se přihlásí předem. Nejenže bude jejich jméno uvedeno na plakátě, ale on především získá delší čas, který může strávit na pódiu. „Třeba v Brně ve Vaňkovce v Café Práh dostane každý účinkující asi 15 minut, může tedy zahrát 4 až 5 písniček. V malém městě je obvykle účinkujících méně, takže si každý užije pódia ažaž. Záměr Open Micu se nemění: bez ohledu na žánrové zařazení, věk a zkušenosti iniciovat setkání těch, kteří písně dělají, a těch, kteří písně rádi poslouchají. Setkání neformální, ryze folkové v onom mertovském smyslu slova. Pro písničkáře by to měla být skvělá možnost vyzkoušet si nové nebo málo hrané věci mezi svými. Role účinkujících a posluchačů se během večera plynule přelévají, protože poslouchat je stejně důležité jako zpívat,“ uvedl Meluzín.

V Boskovicích proběhly už čtyři večery Open Mic a všechny byly podle hlavního pořadatele velmi příjemné, i když posluchačů bylo obvykle méně než muzikantů. „Snad pomůže lepší propagace, rád bych taky občas pozval známějšího písničkáře,“ doplnil Petr Meluzín.