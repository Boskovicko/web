---
title: Husí slavnosti zvou už pojedenácté na dobré jídlo, jarmark a koncerty
authors: Tomáš Trumpeš
category: kultura
tags: Boskovice 37-2014 
---

Jedenáctý ročník Husích slavností proběhne v Boskovicích v sobotu 4. a v neděli 5. října. Centrem dění bude opět především park u zámeckého skleníku, kde se bude po oba dny od 9 do 18 hodin konat trh lidových řemesel, v těsně přiléhajícím areálu letního kina bude probíhat doprovodný kulturní program.

„Slavnosti připomínají někdejší proslulost boskovických hus, ceněných zejména na vídeňských trzích. Vedle nezbytného občerstvení a doplňkového sortimentu se na slavnostech  budou prodávat i nejrůznější výrobky tradičních řemesel a produkty související s ročním obdobím a samozřejmě s husami. Chybět nebude nabídka husího sádla a dalších pochoutek, návštěvníci si mohou zakoupit i pestrou škálu upomínkových předmětů,“ popsal Ivo Legner z boskovických Kulturních zařízení, která akci pořádají společně s městem, Muzeem Boskovicka a boskovickou organizací Českého svazu chovatelů.

K Husím slavnostem se jako vždy připojí i řada boskovických restaurací, které budou po celý víkend vedle své obvyklé nabídky podávat i jídla z husí, případně kachniček. Husí pečínka bude dostupná i přímo na hlavním místě konání, neboť zámecký skleník se promění v obří restauraci.

Gastronomickou část akce doprovodí kulturní program, připravený podle Ivo Legnera pro všechny příznivce lidové, folkové, ale i populární hudby. 

V sobotu program zahájí v 11.30 Borověnka a folklorní soubor Velen, ve 12.30 naváže Boskovická kapela, ve 14 hodin Tomáš Kočko & Orchestr, od 15.30 vystoupí hlavní tahák dne, soubor Hradišťan s uměleckým vedoucím Jiřím Pavlicou. O závěr sobotního program se od 17 hodin postará boskovická skupina Třetí zuby. 
V neděli čeká na návštěvníky od 11.30 Boskověnka, dále od 12.30 Trní. „Od 14.30 pak bude zlatým hřebem programu vystoupení Jaroslav Uhlíře společně se skvělou doprovodnou kapelou v klasickém rockovém složení. Diváci se mohou těšit na nezapomenutelné písničky, které za posledních čtyřicet let vytvořil Jaroslav Uhlíř převážně ve spolupráci se Zdeňkem Svěrákem, jako jsou Holubí dům, Severní vítr, Ani k stáru, Není nutno a podobně,“ uvedl Ivo Legner. V 15 hodin dojde na vyhlášení soutěže o nejlepší husí pečínku a od 15.30 bude program pokračovat koncertem Pavlíny Jíšové a přátel. Od 17 hodin program celé akce uzavře skupina Joe Cocker Revival Brno.

„Letošní novinkou je volný vstup pro všechny děti na divadelní představení, která se budou konat mimo areál, konkrétně na palouku pod letním kinem a to v sobotu v 10 hodin a v neděli v 10 a v 15 hodin. Dětem husí dny kromě pohádkového programu zpestří nabídka dětských atrakcí, hry mateřského centra, dětské dílny, zvířátka ze dvorku, jízdy na koních, v muzeu pak výstava dětských prací a gastrodílna a v areálu za muzeem soutěžní výstava chovatelů drobného zvířectva. Vše doplní výstava historické i současné zemědělské techniky. Po oba dny bude přes Informační centrum přístupna vyhlídková radniční věž na Masarykově náměstí. Rovněž zámek a hrad zvou k návštěvě,“ doplnil informace Ivo Legner z KZMB.