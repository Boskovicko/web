---
title: "Komunikace s veřejností? Chybí skutečná vůle k diskusi, respekt a otevřenost"
authors: Tomáš Trumpeš
category: zpravodajství
tags:
- Boskovice
- komunální volby
- 37-2014 
---

Boskovice si v  minulém volebním období užily dost konfrontačních kauz. Byla zde petice a poměrně ostrá debata ve skleníku kvůli dinoparku, noční demonstrace kvůli vyhlášce, referendum a rovněž poměrně bouřlivá debata o hale. Jak se na radniční způsob komunikace dívají ti, kteří se s vedením města dostávají do dialogu? Zdá se, že řešení nevidí ani tak ve změně metod, jako spíše ve skutečné vůli k diskusi, v respektu a ve větší otevřenosti.

### Jitka Melkusová, vydavatelka RN Boskovicko

Vrtá mi to hlavou už nejméně 20 let. Proč právě boskovická radnice má problémy s komunikací s občany svého města. Proč boskovická radnice neumí deklarovat záměry, vyzvat veřejnost k účasti na dění ve městě, lidsky pozvat. Máme postavit takový barák a nebo takový? Máme to udělat tak a nebo jinak? Přijďte se pobavit… Vše je jakési tajné, utajené, pokoutní. Jinou odpověď nevidím, než že jde o zájmy jednotlivců. A občané jakoby byli nepřátelé, kteří stojí v cestě. Cynismus, ironii či aroganci v komunikaci s oponenty snad někteří samosprávní politici považují za povinný projev, snad i za vrchol politické kultury. 
Tiskový mluvčí to nezachrání. Jeho rolí je tlumočit něčí postoje, uhlazovat je a říkat – uděláme nebo udělali jsme to tak a tak.

Lepší volba než bát se svých voličů je respektovat je. Zachránit to podle mě může jedině plnokrevný, charismatický, přirozeně otevřený člověk, který nedbá na osobní prospěch svůj či svých kolegů, samosprávných politiků. Který vypráší kožichy všem úředníkům, kteří řeknou, že takhle to nejde. Který svou roli přijme s pokorou vůči občanům-voličům. A který třeba pozve kolegy i s manželkami na městský bál. A postaví se na náměstí a obhájí tu halu.

### Leopold Němec, důchodce, angažovaný v otázce sportovní haly

Radnice by měla být co nejvíce otevřená a pravdivá v oblasti záměrů, především těch středně a dlouhodobých. Informace nemá být účelově zkrácena, zkreslena nebo nesrozumitelná. Praxe něco občanům neříct, nebo to říct později, neúplně či zastřeně, je pro vztah s veřejností velmi zhoubný nešvar. I když žádný zákon nebo předpis při tom není porušen.

Radnice (ve smyslu RM a ZM) by se neměla svých občanů bát. Radnice musí s občany spolupracovat, ne s nimi bojovat. A to i přesto, že se ne vždy shodnou. K tomu je ovšem nutné (mimo jiné) být ochotný a schopný upřednostnit obecný zájem před zájmem osobním. To platí pro obě strany, avšak pro radnici mnohem, mnohem silněji, protože má poslední slovo. Prubířským kamenem ale zůstává umění a ochota povýšit zájem obce a občanů nad zájem vlastní.

Ke zlepšení komunikace a vztahů s veřejností jsou stávající prostředky dostačující (noviny, letáky, webové stránky, setkání s občany k určitému tématu). V rámci nějakých pravidel by měli mít možnost využít jejich potenciál i ostatní zájemci. V informovanosti občanů by radnice měla umět jít i nad rámec svých povinností. V dobrém slova smyslu by se měla občanům „vnucovat“.

### Tomáš Znamenáček, programátor a občanský aktivista

Pokud jde o větší témata typu sportovní haly, hazardu nebo budoucí městské knihovny, hlavní zdroj problémů v komunikaci radnice s veřejností je podle mě v tom, že radnice veřejnost prostě nepovažuje za vážného partnera pro dialog. Současná radnice se může demokracií zaklínat sebevíc, ale když pak nebere ohledy na dva tisíce hlasů odevzdaných v referendu, proč by měl občan věřit, že má smysl s ní diskutovat?

Pokud se má komunikace mezi radnicí a občany zlepšit, vítězná koalice musí především opustit myšlenku, že na další čtyři roky získala monopol na budoucnost Boskovic. Vítěz voleb má vést, nikoliv diktovat. Chápu, že dojít ke shodě nebo kompromisu je těžké i v rámci menšího kruhu radních nebo zastupitelů, natož pak v rámci veřejné diskuze. Ale bez této širší diskuze a shody to dopadá zdaleka nejhůř, jak jsme viděli na příkladu sportovní haly.

Od nové radnice bych si tedy přál, aby komunikaci s veřejností nebrala jako formalitu. A od veřejnosti bych si přál, aby vzájemná setkání nebrala jako příležitost k lynči.