---
title: Ve Vanovicích vzpomínali na popravené za 2. světové války
cover-photo: http://i.imgur.com/RkgYznL.jpg
authors: Petr Dvořáček
category: napsali nám
tags: Vanovice 37-2014 
---

Pietní vzpomínka k 70. výročí poprav spoluobčanů z Drválovic, Vanovic a okolních obcí proběhla v neděli 14. září. Ráno nás nepřivítalo příliš přívětivé počasí, noční déšť zamíchal našimi představami i programem vzpomínkové akce na umučené spoluobčany. Se změněným scénářem však nakonec naplánovaný program proběhl v plném rozsahu. 

Po slavnostním zahájení výstavy v Drválovicích, při kterém vystoupilo sourozenecké duo sester Valentových z Drválovic a slavnostní vernisáži, kterou jsem zahájil společně s hlavní osobou výstavy Karlem Valentou, si všichni přítomní se zájmem prohlédli vystavené exponáty a artefakty z doby protektorátu, jako jsou zbraně, tehdejší peníze, lístky na potraviny a šatstvo, ale i zachované předměty po popravených nebo vojenská technika. Ke shlédnutí byly i uniformy vojsk z 2. světové války, které předváděl klub historické techniky z Letovic i z dalších měst naší vlasti. 

Hosté si se zájmem prohlédli i Drválovice, a to s výkladem Pavla Blahy. Po prohlídce jsme zavítali s hosty do Vísek na oběd a při odjezdu položili kytici k památníku obětem z řad katolické církve. Naše další zastavení bylo u památníku v lese Na Příhoně v Drválovicích, kde jsme rovněž položením kytic a věnce vzdali hold a dík našim zavražděným spoluobčanům. Další část piety proběhla u památníku obětem z řad evangelického sboru na hřbitově ve Vanovicích. S krásným kulturním programem zde vystoupil i mládežnický pěvecký sbor Kudykam a proslov se vzpomínkou pak přednesl p. farář Pavel Freitinger. Závěr patřil čestné salvě, opět v dobových ruských uniformách a odchodu vojáků, což se vše odehrálo v ruském jazyce. Působivé, i když některým účastníkům střelba naháněla strach. Ze hřbitova jsme se přesunuli k ZŠ a MŠ Vanovice, kde se svým programem vystoupili žáci a žákyně obou našich školských zařízení. Po položení věnce k pamětní desce na budově školy, přednesl vzpomínku na řídícího učitele Josefa Náhlíka starosta obce p. Petr Dvořáček. Poté následoval poslední přesun do blízkého kulturního domu, kde program gradoval. Po státní hymně v podání pěveckého sboru Vlastimil a vystoupení bratra předsedy ČSBS plukovníka Jaroslava Vodičky jsem přednesl projev s popisem událostí válečných let v našich obcích i hrdinství našich spoluobčanů. Závěr celého dne pak obstaral pěvecký sbor Vlastimil se svým koncertem. 
Akce se kromě velkého množství našich občanů i účastníků z okolních obcí zúčastnili i pozvaní hosté, zejména pak tři z pozůstalých dětí popravených spoluobčanů. Byli to paní Věra Holmanová, rozená Doležalová z Drválovic, která teď žije v Hořicích, paní Dagmar Dvořáková, rozená Náhlíková, dcera zavražděného řídícího učitele Josefa Náhlíka, a pan Pavel Blaha, syn zavražděné Marie Blahové z Drválovic. Čestným hostem naší vzpomínkové akce byl i plk. Jaroslav Vodička - předseda Českého svazu bojovníků za svobodu z Prahy. Akce se stala důstojnou připomínku tehdejších tragedií i hrdinství. 