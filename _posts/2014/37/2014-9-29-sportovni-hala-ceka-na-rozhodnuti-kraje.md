---
title: "Stavba haly: Čeká se na rozhodnutí kraje"
authors: Tomáš Trumpeš
category: zpravodajství
tags:
- Boskovice
- sportovní hala
- 37-2014 
---

Stavba sportovní haly na Slovákově ulici je v Boskovicích jedním z hlavních témat kampaně před komunálními volbami. Otázkou ovšem je, jestli je případné zastavení výstavby ještě vůbec možné. Respektive jestli by bylo možné v případě, kdyby se po 10. a 11. říjnu, kdy se komunální volby konají, vedení boskovické radnice radikálně obměnilo.

Samotná stavba musela být kvůli problémům s podložím v únoru přerušena, následně musel být přepracován projekt a zastupitelstvo schválilo navýšení investice o více než 6 milionů korun. Stavební úřad však naznal, že změna projektu si žádá nové stavební řízení. Povolení ke stavbě pak sice vydal, ale účastníci řízení, tedy především sousedé stavby, se odvolali a podali také námitky pro podjatost. O odvoláních, která byla podána na konci srpna, aktuálně rozhoduje krajský úřad. A má na rozhodnutí šedesát dnů.

Boskovická městská rada na svém zasedání 8. září schválila návrh dodatku s firmou IMOS, která stavbu realizuje. Kromě navýšení ceny však dodatek určuje také termín zahájení stavby – do 14 dnů po nabytí účinnosti dodatku. A tato účinnost je vázána právě na rozhodnutí kraje. Pokud tedy stavbu nezastaví kraj, smlouva bude platit a stavba bude opět zahájena. Pokud by nové vedení města chtělo stavbu zastavit, muselo by od smlouvy odstoupit. Dnešní opozice se však obává, že právě uzavřením dodatku se navyšují rizika a větší ztráty v případě následného sporu s firmou IMOS. „Současné vedení města případné zastavení stavby velmi zkomplikovalo. Myslím si, že je to amorální tah, když se čas do voleb nepočítá na měsíce, ale na dny. Takové usnesení by se přijímat nemělo, nikdo neví, jak to občané v komunálních volbách rozdají, a pokud by mělo dojít k nějaké změně, tak nové vedení města by tímto mělo velice svázané ruce,“ vyjádřil se v rozhovoru pro Boskovicko opoziční zastupitel a lídr kandidátky KSČM Vladimír Farský.

S tímto názorem zásadně nesouhlasí starosta Boskovic Jaroslav Dohnálek z ODS. Ten říká, že rada pouze splnila úkol, který jí dalo zastupitelstvo, když po ukončení jednacího řízení bez uveřejnění dodatek ke smlouvě schválila. A žádná další rizika ani komplikace z uzavření dodatku podle něj nevyplývají. „S tímto názorem se neztotožňuji, nemám žádný právní názor, který by to potvrzoval. My jsme nic nezkomplikovali, a pokud někdo říká opak, ať to doloží,“ uvedl starosta Jaroslav Dohnálek.