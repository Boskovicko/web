---
title: Letovičtí se i letos připojí k Evropskému týdnu mobility 
authors:
- Vendula Dvořáková
- Andrea Šrámková
category: zpravodajství
tags: Letovice 36-2014 
---

Naše ulice, naše volba, to je motto už třináctého ročníku Evropského týdne mobility, kterého se už tradičně účastní Letovice jako člen sítě Zdravých měst. Tentokrát proběhne mezi 16. a 22. zářím. První dny programu jsou přitom zaměřeny na děti školního a předškolního věku, víkendové akce se těší na účast široké veřejnosti. „Jedním z účelů kampaně je i to, aby občané dostali další příležitost se scházet,“ sdělila Ivana Květenská, koordinátorka projektu Zdravé město. 

Program týdne mobility zahájí v úterý 16. září dopravní akce Jezdíme s úsměvem, která probíhá ve spolupráci Policie ČR s letovickou základní školou. Řidiči, projíždějící městem, během ní budou kontrolováni především ohledně překročení povolené rychlosti v obci a řízení pod vlivem alkoholu. Středa přinese Běh zámeckým parkem připravený od 15 hodin, na čtvrtek je poté naplánovaná akce Přes silnici za ruku pro letovické mateřské školy. Všichni příznivci pouštění draků se mohou těšit na pátek, kdy v 16 hodin na letišti Písečná začne drakiáda. Součástí programu bude i výstava malých motorových letounů. V sobotu dostanou příležitost cyklisté – vydají se na hrad Rumberk. Sraz účastníků je stanoven na půl desátou na Masarykově náměstí. O den později, v neděli 21. září, je na programu pěší výlet do Vísek nazvaný Pěšky po naučných stezkách. I v tomto případě se zájemci sejdou před budovou městského úřadu, a to ve 13 hodin. Masarykovo náměstí se stane dějištěm i závěrečné akce týdne mobility, na němž v pondělí 22. září proběhne orientační závod.
Na stejný termín je také naplánovaná kampaň Ve městě bez mého auta, během které bude omezen vjezd do centra města a parkování v něm. Hlavní myšlenkou této akce je přesvědčit občany, aby nejen v tento den byli šetrnější k životnímu prostředí, nechali své auto v garáži a volili ekologičtější způsob dopravy.
