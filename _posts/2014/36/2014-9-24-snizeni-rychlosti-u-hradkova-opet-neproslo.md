---
title: Snížení rychlosti na silnici u Hrádkova opět neprošlo
cover-photo: http://i.zoul.cz/mzOlQBX.jpg
authors: Pavlína Čechová
category: zpravodajství
tags: Boskovice Hrádkov doprava 36-2014 
---

Silnice svádějící k překračování povolené devadesátikilometrové rychlosti, výjezd z obce, zastávka autobusu, to je charakteristika úseku na silnici mezi Boskovicemi a Vratíkovem, u nějž Hrádkovští usilují o bezpečnější provoz a opakovaně se proto snaží dosáhnout zde omezení rychlosti.

Osadní výbor zastupující občany Hrádkova se dlouhodobě snaží prosadit snížení rychlosti minimálně v úseku mezi odbočkami k hrázi a na Hrádkov. Charakter trasy podle nich svádí řidiče k vysoké rychlosti a vjíždět z daných odboček na silnici vnímají jako rizikové, přejít úsek pěšky je často nebezpečné. Přitom právě tato odbočka je hlavní přístupovou cestou na Hrádkov, starší přístupová silnice je dlouhodobě neudržovaná a v havarijním stavu. Navíc čtyři rodinné domy v katastru obce postavené podél diskutované komunikace mají jedinou přístupovou cestu k domu ústící přímo na tuto hlavní silnici. Místní lidé by uvítali, kdyby se posunulo značení začátku a konce obce na nejrizikovější úsek a v daném místě by se snížila rychlost na 50 km/hod, jak je tomu například na silnici druhé třídy mezi Boskovicemi a Knínicemi na odbočce k Vážanům.

Boskovická radnice situaci průběžně vyhodnocuje, zatím však nedošlo k uspokojivému řešení. Jak vysvětlila místostarostka Jaromíra Vítková, silnice vedoucí na Hrádkov nepatří městu, nýbrž je majetkem Jihomoravského kraje. Komunikaci spravuje blanenská Správa a údržba silnic (SÚS). Dopravní inspektorát v Blansku ani jeho nadřízený orgán, Krajské ředitelství Policie ČR v Brně, ani správce komunikace po vlastním vyhodnocení nepřistoupili na změnu značení začátku obce a nesouhlasí se snížením rychlosti ani na 70 km/hod. Při místním šetření za účasti dopravního inspektorátu Krajského ředitelství Policie ČR i zástupce osadního výboru policie konstatovala, že se jedná o obchvat boskovické místní části Hrádkov a byla navržena úprava provozu pomocí dopravních značek Křižovatka s vedlejší pozemní komunikací a Jiné nebezpečí s dodatkovou tabulkou se symbolem chodce. Tato místní úprava bude instalována. Dalším opatřením ke zlepšení situace je plánovaná výstavba chodníku a osvětlení z boskovického rozpočtu na straně čtyř rodinných domů po autobusovou zastávku tak, aby nebylo nutné, při zachování pravidel provozu, přecházet silnici a pěší nemuseli využívat samu silnici. Přitom v blízkosti těchto domů vzniká nová zástavbová lokalita, proto v nově připravovaném územním plánu došlo k přehodnocení dopravního napojení z vnitřní části Hrádkova.

Pochyby o vlivu značení na dopravu vyjádřila obyvatelka Hrádkova Hana Fialová. Chtěli bychom, aby byla snížená rychlost u odbočky na Hrádkov, máme strach vyjíždět z obce. Řidiči projíždějící hlavně z Vratíkova dolů nedodržují devadesátku, špatně se naopak odhaduje vzdálenost. Loni při dopravní nehodě v těch místech umřel muž z Hrádkova a my nechceme čekat na další neštěstí. Myslíme si, že informační značky nic neřeší, skutečně efektivní je snížení rychlosti. Při rizikových situacích je pak větší šance, že to řidič zvládne,“ uvedla.

Vedoucí dopravního inspektorátu v Blansku Martin Zajíček vysvětlil, že se policie rozhodovala také podle toho, že silnice není podle statistik vedena jako místo častých dopravních nehod. „Výjezd je přehledný, k přehlednosti pomůže ještě úprava zeleně kolem silnice. Na rozdíl od odbočky u Vážan není z hlediska intenzity dopravy komunikace extrémně vytížená,“ odůvodnil skutečnost, proč policie k omezení rychlosti přikročit neplánuje. Po technické stránce je úsek v pořádku. Pokud je problém v lidském faktoru a řidiči překračují povolenou rychlost, je třeba nezávislá studie, která není v kompetenci blanenského inspektorátu. Město Boskovice jako správce komunikace musí podat podnět a zadat monitoring u odborné firmy, výstupy z něj pak mohou pomoci přehodnotit dopravní situaci.
Jaromíra Vítková potvrdila, že v součinnosti s Krajským ředitelstvím policie se už podobný monitoring chystá.
