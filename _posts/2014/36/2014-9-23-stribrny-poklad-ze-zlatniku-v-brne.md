---
title: Stříbrný poklad ze Zlatníku bude vystaven v brněnském muzeu 
authors:
- M. Krajíčková
- Andrea Šrámková
category: kultura
tags: Brno Boskovice 36-2014 
---

Poklad stříbrných mincí objevený před čtyřmi lety v Pilském údolí ve strmém svahu kopce Zlatník mezi Boskovicemi a Újezdem zpřístupní veřejnosti výstava, kterou připravilo Moravské zemské muzeum v Brně. Zahájena byla 19. září a v Dietrichsteinském paláci na Zelném trhu ji návštěvníci budou moci zhlédnout až do 19. ledna příštího roku.

Jedná se o necelou polovinu vyzdviženého pokladu, kterou se podařilo policii zachránit. Muž, kterému se pomocí detektoru kovů podařilo hliněný džbán s původně asi šesti kilogramy mincí objevit, historický nález nenahlásil a začal ho rozprodávat. „Dochovaná část pokladu je složena z různých typů stříbrných mincí velmi pestré provenience. Jsou zde zastoupeny mince z českých zemí, rakouské, polské, uherské, německé, švýcarské, nizozemské i papežského státu. Ražby pocházejí i z velmi širokého časového období – od 2. poloviny 14. století až po 40. léta 17. století,“ uvedla Dagmar Grossmannová z Moravského zemského muzea. „Poklad byl uložen v zemi asi 20 centimetrů pod povrchem. Mince byly zabaleny do tkaniny a uloženy v hliněném džbánu ze světlé pálené hlíny se zbytky zelené glazury a uschovány na bezpečné místo pod kamenem. Uložení pokladu lze zasadit do 40. let 17. století. Bylo to období konce třicetileté války (1618–1648), kdy nejen Boskovicko, ale celá země byla drancována švédskými a současně císařskými vojsky. Je to období všeobecně velmi bohaté na nálezy mincí, což je logické – lidé měli strach, ukrývali se v lesích a svůj majetek si uschovávali na bezpečná místa. Složení nálezu koresponduje se složením dalších dochovaných nálezů z tohoto období, svým rozsahem však patří mezi ty výjimečné a je významným dokladem tezaurace a složení oběživa na Moravě v období třicetileté války,“ popsala dále Grossmannová. 

Policii se podařilo zachránit džbán a přes dva tisíce mincí o hmotnosti více než 1,6 kg, především drobné a třední mince. Podle fotografií, které si nálezce pořídil, však depot obsahoval i řadu větších jako stříbrné tolary nebo půltolary. Dohledaná část pokladu se stala součástí sbírek numismatického oddělení Moravského zemského muzea, kterého výstavou poprvé představuje veřejnosti. V budoucnu se počítá s tím, že poklad bude vystaven i v Boskovicích.
