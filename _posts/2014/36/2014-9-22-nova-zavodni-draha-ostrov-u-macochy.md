---
title: V Ostrově u Macochy hasiči otestovali novou závodní dráhu
authors: Bronislava Zhořová
category: sport
tags:
- Ostrov u Macochy
- 36-2014 
---

Předposlední, tedy 11. kolo Velké ceny Blanenska uspořádali v sobotu 13. září hasiči z Ostrova u Macochy. Soutěž se oproti letům minulým konala na nové travnaté dráze ve sportovním areálu u fotbalového hřiště. Den před soutěží se Ostrovským na trať vylilo koryto potoka, voda místy dosahovala výšky 20 cm, přesto se pořadatelům podařilo ji svést mimo soutěžní dráhu a hasičské závody, i když na blátě, mohly proběhnout. Účast špatné počasí ale nijak nepoznamenalo, startovní listina čítala nadprůměrných 33 mužských a 15 ženských soutěžních družstev.

V mužské kategorii se nejlépe umístila družstva z Obory, Žernovníku a Stražiska u okresu Prostějov, Obora za čas 18,12s obsadila místo třetí, Žernovník s časem 18,02s místo druhé a Stražisko zvítězilo s časem 18,00s. Družstvo mužů z Hlubokého z okresu Třebíč sice obsadilo v Ostrově 7. místo, získané body ale družstvu stačily k tomu, aby si před posledními závody vytvořilo takový náskok, že je jistým vítězem letošního ročníku KVASAR Cupu Velké ceny Blanenska v požárním útoku. V Sudicích, kde proběhne v sobotu 20. září poslední kolo Velké ceny Blanenska, se proto bude bojovat už jen o vícemistrovské tituly.

V ženské kategorii se do nejlepší trojice zařadila děvčata z Černé Hory, která si za čas 18,86s odvážela pomyslný bronz, dále ženy ze Šošůvky, kterým čas 18,01 stačil na stříbrnou příčku, a Sychotín, ten bral za nejrychlejší čas dne 17,63s zlato. 
Celková tabulka je v ženách před poslední soutěží velmi vyrovnaná, bodové rozdíly jsou minimální, závěrečné kolo letošního ročníku Velké ceny Blanenska bude proto plné napínavých okamžiků. 
