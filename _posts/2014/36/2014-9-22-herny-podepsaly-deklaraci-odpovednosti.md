---
title: Boskovické herny podepsaly deklaraci o společenské odpovědnosti
authors: Marek Osouch
category: zpravodajství
tags: Boskovice hazard 36-2014 
---

_Deklarace společenské odpovědnosti_ je název dokumentu, který podepsali všichni provozovatelé boskovických heren. Celkem je tak pod ní třináct různých podpisů. Tato deklarace hazard sice nijak přímo neomezuje, majitelé heren však museli kupříkladu odstranit vnější reklamu.

Po roční diskuzi kolem hazardu v Boskovicích se na samotných hernách projevily její výsledky. Člověk už v Boskovicích nenarazí na podnik s označením herna, ani neuvidí červeně zářící čísla jackpotu. Herny to jsou ale stále. Boskovická radnice od začátku celé diskuze totiž nebyla toho názoru, že by se měl hazard omezovat, případně úplně zakázat, jak se děje na mnoha místech v celé České republice. Starosta Boskovic Jaroslav Dohnálek již dříve prohlásil, že otázka hazardu se nemá řešit na místní úrovni, ale na úrovni celostátní, kde se nyní připravuje nový loterijní zákon. „Počkáme, jaké budou mít důsledky tyto legislativní změny. Až poté budeme případně navrhovat další kroky, které se týkají hazardu v Boskovicích,“ uvedl starosta s tím, že nechce ukvapeně přijímat nějakou vyhlášku, aby nenastala situace jako v případě vyhlášky omezující provozní dobu restaurací. Tu po roce fungování vedení města zrušilo. 

Deklarace vznikla na základě analýzy Českého institutu pro výzkum závislostí. Samotná analýza přicházela s možnostmi řešení hazardu v Boskovicích. Úplný zákaz ale nenavrhovala. Část opatření z analýzy se do vzniklé deklarace promítla. Taktéž kodex provozovatelů sázkových her má sedm bodů. Prvním z nich je odstranění vnější reklamy, dále musí majitelé dbát na pořádek kolem své provozovny, mít nainstalovaný kamerový systém, který snímá vchod i vnitřek, a záznam z kamer musí uchovávat po dobu tří dnů, v případě mimořádné události až do jejího vyšetření. Pokud jsou hrací automaty v pohostinství, musí být místnost s automaty oddělena od zbytku provozovny, aby do ní nebylo vidět, a u vstupu do této části nesmí chybět nápis zakazující vstup osobám mladším osmnácti let. Další bod deklarace se zaměřuje na dobu po půlnoci, kdy bude majitel do provozovny pouštět osoby individuálně po předchozí vizuální kontrole. Posledními dvěma body je komunikace se zástupci města ohledně účinnosti jednotlivých opatření a umístění samolepky na dveře, že se řadí mezi společensky odpovědné provozovny. 

„Majitelé heren a provozovatelé technických herních zařízení berou na vědomí, že porušení této deklarace bude mít za následek opatření příslušných orgánů města, včetně přijetí regulační obecně závazné vyhlášky, vedoucích k nápravě,“ stojí na závěr. Kontrolu heren bude podle boskovického tajemníka Davida Škvařila vykonávat městská policie a profesní sdružení provozovatelů.

V pohledu na herny v Boskovicích však nejsou zastupitelé ani přímo radní jednotní. Boskovická místostarostka Jaromíra Vítková je pro omezení počtu heren, kterých je ve městě podle analýzy dvojnásobek, než je průměr na města velikosti Boskovic. „Určitá regulace by nastat měla. Lidé si neuvědomují, kam to až může vést. Člověk může ohrozit svou rodinu nebo své známé,“ sdělila loni na podzim místostarostka. Z řad opozice zní častěji přímo slova o zákazu. „Nevím, zda je heren v Boskovicích hodně či málo, dle mého názoru nejsou potřebné vůbec,“ prohlásila Kamila Krausová. Podobně se proti hernám vyjádřila i Milada Hudcová. „Jsem jednoznačně proti hazardu, ale otázka je složitější. Jedna věc je jasná. Bude-li méně heren, případně nebudou-li žádné, hraní se omezí a následky gamblerství také,“ vysvětlila Hudcová. 