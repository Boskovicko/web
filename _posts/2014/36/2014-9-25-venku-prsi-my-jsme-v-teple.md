---
title: Venku prší, my jsme doma v teple
authors: Martina Lukešová
category: publicistika
tags: voda 36-2014 
---

Do písně dešťové zpívám si. On na okna klepe neúprosně, my jsme doma v teple, pijeme čaj a zašíváme maňásky. Ach, jaké je to blaho. Venku voda teče po ulicích a nikdo jí v tom nezabrání. 

Lidé hlavou vrtí, že to je děsné, jak prší. Obchodní domy, úřady, chodby a šatny jsou plné mokrých deštníků. Místo plátěnek jdou na dračku holinky a pláštěnky, také pokrývky na aktovky, protože školáci mají zvlhlé učivo. Ještě že se tak málo píše inkoustem. Myslím na to, jestli se v minulosti i za takového počasí vypravily děti do školy, když tam šly třeba několik kilometrů. Jestli se lidé přizpůsobili přírodě jako zvířata, která jsou určitě zalezlá, kde se dá. Jenže my máme domluvené schůzky, naplánovaný výrobní program, co je potřeba probrat, zařídit, nakoupit, prodat. Snad jen zahradníci, metaři a pokrývači mají volno. Do polí se také vjet nedá a sklízet ovoce za deště asi také není vhodné. Hodně lidí si stěžuje, že je bolí hlava. Není divu, mají být v klidu a ne se honit promoklí z práce do práce. Snadno se to píše, když pracuji doma. Jak by to také vypadalo, kdyby pekaři neupekli, mlékaři nepodojili, elektrárny by nevyráběly proud. Třeba by se život zastavil. Dovedete si to představit?

Ještě před sto lety to tak skoro bylo, až na dojení a pečení. Lidé si základní potřeby museli obstarat doma a nikam se kvůli tomu nemuseli štvát. Za nepříznivého počasí se v chalupách zašívalo, sem tam něco opravilo, vyprávělo a odpočívalo. To byly časy. Dnes si asi většina pustí televizi a nadává, že tam nic nedávají. Ve zprávách se mluví o povodních, o tom, jak stromy zabíjely, jak se nepodaří za takového počasí dobře sklidit. Až bude zase delší dobu sucho, zprávy se otočí. Je to docela vtipné, jako kdybychom se nemohli podívat z okna. A když vypnou proud, to je teprve pozdvižení. Ti, co mají vše na elektřinu, si neuvaří ani čaj.

Bylo by dobré, abychom se zamysleli nad sebou samými, jak k takové situaci přistupujeme. Jestli si jen nestěžujeme a tím si neubližujeme. Vždyť takové výjimečné situace nás mají vždy poučit, někam posunout, mají nám něco ukázat. Třeba že bolení hlavy je volání po odpočinku. Žádný prášek to nevyřeší. Že s deštěm nic nenaděláme, ať budeme otrávení všelijak. A že bychom se měli naučit zase si vyprávět.

Je zřejmé, že jsou přírodní jevy, které umíme překonat. Máme přece klimatizované domy, odvodněné pozemky, vytápěná pracoviště, žaluzie, auta, sušičky, havarijní plány. Vždy však budeme součástí přírody, ať chceme nebo ne. Vždy na ní budeme závislí, tak ji vnímejme a buďme vděční za déšť i za sucho. 