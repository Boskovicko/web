---
title: Zapojili se do výzvy na podporu cestovního ruchu
authors: Marek Osouch
category: zpravodajství
tags: Boskovice 36-2014 
---

Prezentovat a propagovat kulturní i přírodních památky chce Sdružení historických sídel Čech Moravy a Slezska. Členem sdružení jsou i Boskovice a další více než dvě stovky měst po celé České republice. Od Ministerstva pro místní rozvoj, které výzvu na projekty vypsalo, může sdružení v případě úspěchu získat až 150 milionů korun.

„Jedná se o projekt, který myslí na to, že návštěvník jede do města různými prostředky. Tudíž se počítá s tím, že v nádražních budovách bude vytvořeno zázemí pro turisty,“ popsala projekt s názvem Města – brány poznání boskovická místostarostka Jaromíra Vítková. O možnosti vytvoření turistického kiosku na vlakovém nádraží už boskovická radnice jednala s ředitelem Českých drah z Brna. „Promýšleli jsme s ním, jak by to u nás vypadalo, protože prostory stávající čekárny nejsou nijak velké. Uvažuje se však o tom, že by se případně udělaly nějaké stavební úpravy,“ naznačila Vítková.

Další možností propagace a prezentace by podle Vítkové mohl být film, který by mapoval Boskovice, ale i další města zapojená do projektu. Naopak turisté v Brně by mohli vidět film o Boskovicích a získat propagační materiály Boskovic. „Města by se projektem vzájemně propagovala,“ uvedla místostarostka. 
V případě úspěchu by z městské kasy šlo na tento projekt podle Vítkové maximálně třicet tisíc korun. „Je to jedna z mála příležitostí jak za málo peněz, mít tolik možností pro zviditelnění Boskovic,“ dodala místostarostka. Vše ale záleží na tom, zda s projektem sdružení uspěje. 
