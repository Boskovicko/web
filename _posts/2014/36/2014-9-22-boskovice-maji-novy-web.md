---
title: Boskovice spustily nový web města
authors: Tomáš Trumpeš
category: zpravodajství
tags: Boskovice 36-2014 
---

Nové webové stránky spustilo město Boskovice na své internetové adrese [boskovice.cz](http://www.boskovice.cz/). Základní tematické členění stránek, které směřovalo původně do dvou celků plus Boskovická televize, se nyní větví na čtyři oblasti: občan, podnikání a služby, turistika a volný čas a jako poslední média. 

V první části naleznou občané všechny formální náležitosti, které jim radnice poskytuje. „V nové sekci Podnikání a služby bychom se chtěli více zaměřit na podnikatele. Chceme zde nabídnout například informace o grantech, dotacích a o veřejných zakázkách, které město vypisuje,“ vysvětlil tiskový mluvčí radnice Jaroslav Parma. Turistická část webu odkazuje na regionální turistický web, který spravuje městské informační centrum. V poslední sekci média jsou informace určené nejen pro novináře, ale také odkaz na Boskovickou televizi, Radniční listy a Zpravodaj. 

Zásadní novinkou je [rozklikávací rozpočet města](http://rozpocet.boskovice.cz/greportviewer/). Kromě historie rozpočtů, schváleného rozpočtu a rozpočtových opatření, obsahují stránky nový modul, který umožňuje každému návštěvníkovi stránek zkontrolovat si výdajovou i příjmovou složku radničního hospodaření. Informace se na webu objeví vždy po měsíční uzávěrce účetnictví.

Hodně změn nového webu se netýká ani tak uživatelů, jako spíše provozu stránek. Původní web byl totiž vlastním produktem radnice, nyní se přechází na univerzální systém společnosti Web House, který používá řada měst v republice a je to systém, který může spravovat kdokoliv. 

Nový web tím pádem poskytuje radnici i záruku, že splňuje všechny zákonné náležitosti a bezbariérovou přístupnost. Zde dochází k několika zlepšením kupříkladu pro nevidomé občany.
