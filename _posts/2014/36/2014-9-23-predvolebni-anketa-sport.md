---
title: Boskovický sport má veřejnosti co nabídnout, aktivní sportovci však jsou spokojeni méně
authors: Lubomír Slezák
category: zpravodajství
tags:
- Boskovice
- komunální volby
- sportovní hala
- 36-2014 
---

Pro účely zákona pojem sport představuje všechny formy tělesné činnosti, které prostřednictvím organizované i neorganizované účasti si kladou za cíl harmonický rozvoj tělesné i psychické kondice, upevňování zdraví a dosahování sportovních výkonů v soutěžích všech úrovní.

Sport je nedílnou součástí života i v Boskovicích. V poslední době se mluví nejvíc o stavbě nové sportovní haly, ale sport jsou také mimo jiné volně přístupná sportoviště, které využívá široká veřejnost a která pomalu mizí ze světa nejen v Boskovicích, sportoviště, na kterých registrovaní sportovci bojují o medaile a body.

Současný technický svět sportu příliš nepřeje, vždyť zejména mladá generace nachází spoustu jiných lákadel, ale sport by se nikdy v budoucích letech neměl stát jen bolestnou vzpomínkou.

### Pavel Menšík, místopředseda fotbalové klubu FC Boskovice

Hlavním problémem a neuralgickým bodem boskovického sportu je dostavění sportovní haly ve Slovákově ulici. Tato stavba už boskovickou společnost hodně rozdělila, někteří lidé kvůli tomuto problému přestali vzájemně komunikovat a nové zastupitelstvo bude mít úkol tento problém dořešit. Bylo by dobře, kdyby se našla schůdná cesta, jak stavbu dokončit a uvést do provozu.

Největším fotbalovým problémem je konec atestu hřiště s umělým povrchem ke dni 31. 12. 2015. V případě, že se nepodaří rekonstrukce umělého povrchu, nebudou se moci na tomto hřišti od 1. 1. 2016 hrát mistrovské zápasy.

Věřím, že nové zastupitelstvo bude mít čas se těmito otázkami zabývat, neboť Boskovice mají v řadě směrů před podobnými městy náskok. Jako jedno z mála měst mají velmi důkladně zpracovaný územní plán, nové vedení radnice bude moci navazovat na kvalitní práci svých předchůdců. Věřím, že nejen ku prospěchu sportu, ale všech občanů Boskovic.

### Jitka Střížová, učitelka, v současné době na mateřské dovolené

Co mě opravdu štve, je malý počet cyklostezek nebo jejich špatná návaznost: odněkud nikam, viz Mladkov–Svitávka. Ale jinak jsem v podstatě spokojená, s Terkou (dcera 1,5 roku) zatím děláme všechno. Chodíme plavat, jezdíme na kole, chodíme do cvičení, využíváme dětská hřiště, kterých je dle mého soudu v Boskovicích dost. Kdo chce s dítětem něco dělat, tak si aktivity najde, kdo nechce, tak pořád naříká, že to a to není.

Tím, že mám malé dítě, zase nedokážu dost dobře posoudit, co tu chybí pro dospělé, protože využíváme to pro děti. A s touto nabídkou jsem zatím spokojena.

### Michal Meluzín, trenér volejbalového oddílu Minerva Boskovice

Z mého pohledu, to jest volejbalu jako dnes už téměř výhradně halového sportu, by měla radnice dořešit otázku sportovní haly. Ať se to někomu líbí nebo ne, je třeba halu dostavět, a to co nejdříve bez zbytečných průtahů, které stavbu jen prodražují. Námitky ohledně naplnění haly jsou podle mne liché, protože jen náš oddíl v současnosti trénuje na třech školách, nemluvě o mistrovských utkáních a různých turnajích.

O tom, že sport potřebuje více financí, jako skoro všechna odvětví, asi nemá cenu se nějak rozepisovat. Také si myslím, že by měla radnice zlepšit koncepci sportu ve městě v obecné rovině. Myslím tím například obnovení sportovních kroužků, popřípadě tříd ve školách. Nám se tato spolupráce se základní školou rozhodně vyplácí v podobě početné přípravky kluků i holek, což je velice důležité pro budoucnost.

### Martin Kejík, IT administrátor, atlet a biker

Řešit by se mělo koupaliště v Červené zahradě. Rekonstrukce stála dost peněz, ale stále to není v pořádku. A také by mě zajímalo, proč je vstupné tak vysoké? Když jsem byl dítě, tak jsem na koupališti trávil celé prázdniny a dneska to nejde. Osobně mi vadí, že v létě nemůžu chodit ráno do lázní a do bazénu. Provoz začíná nejdříve v 10 hodin dopoledne, takže ranní kondiční trénink prostě není možný.

Jako problém se mi jeví i víceúčelové hřiště na ulici Ludvíka Vojtěcha, kde se konají soutěže a zápasy a chybí zde toalety. Sportovci a lidé pak chodí „zavlažovat“ okolní živé ploty. V neposlední řadě mě zajímá osud nové sportovní haly, ale to je bezesporu otázka, o které se už popsaly stohy papíru a jejíž řešení je, zdá se, zatím v nedohlednu.