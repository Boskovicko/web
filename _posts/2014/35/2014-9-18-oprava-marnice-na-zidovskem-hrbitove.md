---
title: Na židovském hřbitově opravují márnici
cover-photo: http://i.imgur.com/GJeXXBL.jpg
authors: Marek Osouch
category: zpravodajství
tags: Boskovice 35-2014 
---

Dlouho chátrající obřadní síň na židovském hřbitově v Boskovicích se v současné době rekonstruuje. Její stav byl podle Jaroslava Klenovského z Židovské obce Brno alarmující. Opravy potrvají do podzimu příštího roku.

„Na stavu budovy se nejvíce podepsaly party výrostků, které se tam uchylovaly konzumovat alkohol, cigarety a drogy a přitom devastovaly dochované fragmenty stavby. Opakovaně bylo vyvráceno kamenné umývadlo, později dokonce zlomeno. Dále byly vyvráceny a poškozeny kamenné desky s hebrejskými texty,“ popsal Jaroslav Klenovský.

Márnici pocházející z poloviny osmnáctého století obnoví podle dochovaných fotografií a využijí přitom původní stavební materiál. „Snažíme se zdít tak, jak zdili předci. To vidíme na části, která se zachovala,“ vysvětlil Miloš Pachl, který na opravu dohlíží ze stavebního hlediska. Narazili dokonce na dosud skryté věci. „Našla se původní dlažba nebo fragmenty náhrobků,“ prozradil Klenovský. K zastřešení, které plánují na příští rok, zvolí krytinu bobrovku, která se hojně využívá na historických budovách. Náklady na opravu přesáhnou jeden milion korun, přitom 400 tisíc pokryjí dotace: z ministerstva kultury 250 tisíc korun a dalších 150 tisíc od Jihomoravského kraje.

Obnovou márnice skončí hlavní rekonstrukce židovského hřbitova. Postupně opravili jeho majitelé, kterým je Židovská obec Brno, zeď kolem hřbitova, postavili a konzervovali náhrobky, vykáceli stromy, které náhrobky ničily, a jinou zeleň naopak vysázeli. Opravám ale není konec. „Opět se objevily menší kazy na ohradní zdi zvláště v horní části a na náhrobcích, ke kterým se budeme muset vrátit,“ dodal Klenovský.