---
title: Nový jízdní řád navrhuje zrušit další vlaky do Velkých Opatovic
authors: Marek Osouch
category: zpravodajství
tags: Boskovicko doprava 35-2014 
---

Dva vlakové spoje vyškrtla Správa železniční dopravní cesty (SŽDC) z jízdního řádu na trati mezi Skalicí nad Svitavou a Velkými Opatovicemi. Navrhované omezení vyplynulo z jednání SŽDC, Českých drah a Jihomoravského kraje. Nový jízdní řád má začít platit od čtrnáctého prosince.

V současnosti nabízí jízdní řád ve všední dny celkem osm párů vlaků mezi Skalicí nad Svitavou a Velkými Opatovicemi. V sobotu vlaky jezdí pouze mezi Skalicí a Boskovicemi. V neděli a ve svátky poté jedou dva spoje. První jede z Boskovic ve tři hodiny a druhý v pět. Z Velkých Opatovic vždy o hodinu později.
V novém jízdním řádu dva nedělní vlaky zůstaly zachovány. Z osmi vlaků, které brázdí místní trať do Opatovic ve všední dny, má ale zůstat pouze šest. Cestující se tak budou muset obejít bez vlaků, které dnes vyjíždějí z Boskovic odpoledne o půl druhé a o půl šesté. Ve dvě hodiny a v šest hodin jezdí vlaky zpět z Velkých Opatovic. Nově tyto vlaky mají jezdit už jen mezi Boskovicemi a Skalicí nad Svitavou ve stejných časech jako dosud. „Měli jsme připomínky, aby byly zachovány spoje, které hlavně využívají studenti ze směru od Opatovic a Jevíčka,“ uvedla boskovická místostarostka Jaromíra Vítková s tím, že jde zatím o návrh, do kterého se bude snažit kraj zapracovat připomínky jednotlivých obcí. Mezi Boskovicemi a Skalicí se žádný vlak rušit nemá.

Navrhované rušení dvou vlaků je dalším omezením železniční dopravy mezi Boskovicemi a severem regionu po dvou letech. Velkou redukci vlaků zažila místní trať právě na konci roku 2012, kdy se radikálně snížil počet vlaků o víkendu a v sobotu se jejich provoz do Opatovic zastavil úplně. V prosinci loňského roku došlo pouze k menším změnám. Vlak, který vyjíždí v deset hodin večer z Boskovic, jede bez přestupu přímo do Brna. Podobně třetí ranní vlak z Velkých Opatovic jede až do Rájce-Jestřebí.