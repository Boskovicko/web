---
title: Kruhy přátel hudby otevírají novou kulturní sezónu
authors: Tomáš Trumpeš
category: kultura
tags: Boskovice koncerty 35-2014 
---

S novou kulturní sezónou představily svůj nový program také koncertní cykly Kruhů přátel hudby, které fungují v Boskovicích a v Letovicích.

První boskovický koncert se uskuteční ve středu 17. září od 19 hodin v synagoze, kde vystoupí Jiří Hošek & Dominika Weiss Hošková. Výjimečné prostředí synagogy maior bylo pro zahajovací koncert vybráno kvůli programu, ve kterém zazní výběr skladeb židovských autorů pro dvě violoncella, jako jsou Ernst Bloch či David Popper.

„Jiří Hošek je pokládán za jednu z nejvýraznějších postav interpretačního umění současnosti. Hru na violoncello studoval na Konzervatoři v Praze a na Hudební fakultě AMU, již absolvoval s vyznamenáním roku 1980. Zúčastnil se 10 mezinárodních soutěží, stal se laureátem Mezinárodní violoncellové soutěže Pražského jara 1980. Kritika oceňuje na Hoškově hře zvláště brilantní techniku a oduševnělý výraz. Dominika Weiss Hošková začala hrát na violoncello ve čtyřech letech. Po studiích na Pražské konzervatoři pokračovala na Hudební fakultě AMU, kde absolvovala magisterské studium ve třídě svého otce Jiřího Hoška. Již v šestnácti letech potvrdila svoji interpretační vyspělost recitálem se závažným programem. V současnosti studuje v Izraeli na Jerusalem Academy of Music. Její aktivity byly oceněny v červnu 2010 udělením Stříbrné medaile Senátu Parlamentu ČR za šíření dobrého jména a tradic České republiky ve Státě Izrael,“ představili první účinkující pořadatelé koncertu z KZMB.

Cyklus koncertů Kruhu přátel hudby bude pokračovat v říjnu, kdy v Boskovicích vystoupí cikánský houslový virtuóz Ivan Herák s kapelou a představí divoké rytmy a dojemná houslová sóla za doprovodu cimbálové muziky. V listopadu se uskuteční koncert Sólo pro bajan Jaromíra Zámečníka, posluchači se mohou těšit na boskovickou premiéru unikátního hudebního nástroje. V lednu proběhne jako obvykle Slavnostní novoroční koncert s tradičním přípitkem a s Moravským klavírním triem a operními hosty. Hlavní hvězdou večera bude sólistka tokijské opery Miki Isochi. V březnu vystoupí Dámské dechové trio Trifoglio, hrající ve složení hoboj, klarinet, fagot. V dubnu boskovický cyklus uzavře fenomenální klavírní virtuóz a jedna z nejvýraznějších osobností světové klavírní špičky Igor Ardašev.

Abonentku na celý cyklus je možno zakoupit v informačním středisku na Masarykově náměstí.

V Letovicích se první koncert letošního předplatného uskuteční v pondělí 20. října, kdy v kulturním domě od 18.30 vystoupí František Kop Quartet. „František Kop Quartet vznikl na počátku roku 1995 k příležitosti účinkování na festivalu Pražské jaro. Ve výběru repertoáru klade důraz na vlastní tvorbu, která směřuje k větší prokomponovanosti jednotlivých skladeb. Stylové rozpětí původních kompozic je poměrně široké, protože se inspiruje rozličnými hudebními vlivy (blues, funk, latin, free). Soubor se ale také nevyhýbá interpretaci jazzových standardů a skladeb velikánů moderního jazzu,“ uvedli pořadatelé.

V listopadu Letovice navštíví s klavírním recitálem Konstantin Tyshko, v lednu rovněž Novoroční koncert a Moravské klavírní trio a Miki Isochi – sólistka Tokijské opery, v únoru proběhne večer smyčcového Janáčkova kvarteta, v březnu vystoupí Trio Trifoglio, v dubnu letovické posluchače čeká Trio Neté a večer kytarové tvorby, v květnu cyklus uzavře houslový virtuoz Ivan Herák s ansámblem.

Cyklus koncertů zaměřených na jazz & blues pokračuje po loňské premiéře také v této sezóně v boskovickém zámeckém skleníku. Zahájí ho ve středu 24. září ve 20 hodin kapela Up! 

„Up! je jazz a fusion formace s velkou dávkou energie, soustřeďující se na komunikaci mezi svými členy. Autor repertoáru Mirek Veselý je zkušený studiový i pódiový hráč, má za sebou dlouholetou spolupráci s Dežo Ursínym, Orchestrem Gustava Broma, Laďou Kerndlem a čerstvě doprovází Moniku Bagárovou. Saxofony obsluhuje Radim Hanousek známý z působení v hudebních skupinách Lazáro Cruz Quintet, Bluff Note nebo Mulligang. Basový bagr Dušan Reichmann patří dlouhá léta k vyhlášeným hráčům, kterým to opravdu šlape, jak v jazzu, tak v rocku. Rytmický stroj kapely pohání bubeník Honza Dvořák, vyhledávaný brněnský studiový hráč, jinak člen B-side bandu a Kapely Terezy Černochové,“ popsal dramaturg Ivo Legner z KZMB.

Koncertu bude od 18 hodin předcházet na galerii zámeckého skleníku poslechová přednáška Jana Bařinky, absolventa estetiky Filozofické fakulty Masarykovy univerzity v Brně, na téma Jazz. 

O jazz nebude nouze ani v Letovicích, kde v pátek 26. září vystoupí od 20 hodin v sále ZUŠ česko-dánsko-švédské uskupení Luboš Soukup Quartet. A příští měsíc, konkrétně ve čtvrtek 30. října, se mohou letovičtí posluchači těšit, že k nim zavítá na koncert Dan Bárta & Robert Balzar Trio. 