---
title: Lidé ve volbách rozhodnou o svých nových zastupitelích
authors: Marek Osouch
category: zpravodajství
tags:
- komunální volby
- Boskovicko
- 35-2014 
---

Nová sestava zastupitelů vzejde z podzimních komunálních voleb ve dnech desátého a jedenáctého října. V některých obcích ale volby skutečnými volbami ani nebudou. Je zde totiž pouze jedna kandidátní listina.

Sedmadvacet zastupitelů zvolí obyvatelé Boskovic. Jedná se o nejvíce zastupitelů v celém regionu. O tato křesla se zde popere osm stran a hnutí. Tak málo stran však dosud v Boskovicích nekandidovalo. V roce 2010 jich bylo jedenáct, v předchozích volbách v roce 2006 a 2002 devět stran a uskupení. Podobně tomu bylo i v devadesátých letech.

I přesto však Boskovickým přijde do schránek rozměrově velký volební lístek, na kterém budou vybírat a křížkovat, nikoli kroužkovat, jednotlivé kandidáty nebo přímo strany. Každý volič má totiž tolik hlasů, kolik zastupitelů má dané město nebo obec. Pokud se jedná o Boskovice, je to zmíněných dvacet sedm. Volič může využít tři možnosti hlasování. První možností je, že zatrhne jednu stranu a dá tak hlas všem jejím kandidátům. Tím jeho hlasování končí. Může však také využít hlasování napříč kandidujícími stranami a dát preferenční hlasy jednotlivým kandidátům. Poslední variantou je, že pokud zakřížkuje méně jednotlivých kandidátů, než je počet zastupitelů, může své zbylé hlasy dát straně. Lístek je platný, i když zakřížkuje méně lidí, než je volených zastupitelů. Zbylé hlasy však propadnou. Naopak bude neplatným, pokud volič zakřížkuje více lidí, než kolik se volí zastupitelů nebo když zakřížkuje více než jednu celou stranu.

V některých menších obcích mají o svém dalším vedení rozhodnuto už teď. Sestavili totiž jen jednu kandidátku. Na Boskovicku se to týká patnáctky malých obcí, jsou mezi nimi například Chrudichromy nebo Žerůtky. „Byly zde náznaky, že možná budou dvě kandidátky, ale nakonec je jen jedna. Spíš je to o tom, že se lidé nechtějí moc angažovat,“ myslí si místostarosta Chrudichrom Martin Doležel a dodává, že na kandidátce, která nakonec zůstala do voleb osamocena, došlo jen k několika změnám oproti současnému zastupitelstvu Chrudichrom. Někteří totiž už nechtěli vykonávat funkci zastupitele kvůli svému vysokému věku. 

Žerůtky mají pět zastupitelů, Chrudichromy sedm. Nejmenší možný počet, který stanovuje zákon, je právě pět zastupitelů. Zákon o obcích dále rozpracovává, kolik zastupitelů může mít obec vzhledem k jejímu počtu obyvatel. Do pěti set obyvatel dává zákon rozmezí mezi pěti až patnácti zastupiteli. O konkrétním počtu si poté rozhodují sami zastupitelé. „Počet zastupitelů na každé volební období stanoví zastupitelstvo obce nejpozději do 85 dnů přede dnem voleb,“ stojí v zákoně. Pokud ale zastupitelstvo nic neoznámí, je počet členů stejný jako u končícího zastupitelstva. Nejvyšším možným počtem je pětapadesát zastupitelů. Tolik jich mohou mít města s více než 150 tisíci obyvateli. Boskovice spadají do limitu mezi patnácti a pětatřiceti zastupiteli. Obcí, kde se bude měnit počet zastupitelů, jsou například Sudice. Dnešní zastupitelstvo tam má třináct členů. Starostka Olga Dočkalová to ale považuje za vysoký počet. „To je zbytečně moc. My jsme malá obec a máme třináct zastupitelů. Odsouhlasili jsme tak snížení počtu na devět,“ uvedla starostka Sudic.

Patnáct členů zastupitelstva je také dolní hranice pro vznik obecní rady, která je výkonným orgánem obce a vyrůstá z řad zastupitelů. Radu tak toto volební období vytvořili kromě Boskovic také ve Velkých Opatovicích, Kunštátě, Letovicích nebo Svitávce. Pokud není v obci rada, vykonává její funkce starosta, případně celé zastupitelstvo. Jednání rady je však na rozdíl od jednání zastupitelstva neveřejné. Na zasedání zastupitelstva můžou ale lidé přijít a debatovat s představiteli obce o věcech, které je trápí.

Dalším typem obcí jsou přidružené obce, které mají pouze své osadní výbory, a tak o nich rozhoduje vedení větší obce nebo města. Typickým příkladem jsou Letovice, pod které spadá patnáct takových obcí, mezi nimi například Zboněk, Jasinov nebo Babolky. „Smyslem existence těchto výborů je snaha o zapojení občanů především z odlehlých částí obce do samosprávného rozhodovacího procesu. Osadní výbor je oprávněn předkládat zastupitelstvu obce, radě a ostatním výborům zastupitelstva návrhy týkající se rozvoje části obce a rozpočtu obce. Dále je oprávněn vyjadřovat se k návrhům předkládaným zastupitelstvu a radě k rozhodnutí, pokud se týkají části obce,“ vysvětlil právník Petr Kolman. Pravidla pro členy výborů nejsou nijak zvlášť specifikovaná, a tak mohou být členem výborů i mladiství. Nezbytnou podmínkou je však bydliště v dané přidružené obci. Nejméně tříčlenný výbor volí zastupitelstvo města, pod které přidružená obec spadá. 