---
title: Kunštátský jarmark opět zve na umění hrnčířů z celé republiky i zahraničí
authors: Tomáš Trumpeš
category: kultura
tags: Kunštát trhy 35-2014 
---

Dvacátý druhý Hrnčířský jarmark se uskuteční v sobotu 20. a v neděli 21. září v Kunštátě. Do městečka se na přelomu léta a podzimu jako vždy sjedou keramici ze všech koutů České republiky, a také z Polska či Slovenska. „Náměstí Krále Jiřího se opět promění v galerii a jeho plochu zaujmou stánky s keramickým zbožím. Dvacátý druhý ročník Hrnčířského jarmarku, který je druhým největším v republice, pak může začít. Do Kunštátu se sjedou dvě stovky keramiků a jarmark se tak stane skutečnou přehlídkou řemeslného umění,“ uvedla za pořadatele Radka Banyaová.

Návštěvníci jarmarku uvidí hrnčíře i při práci, zájemci si sami budou moci vyzkoušet práci na hrnčířském kruhu. Pro děti budou připraveny nejméně dvě hrnčířské dílničky přímo v prostorách náměstí, kde si budou moci vyzkoušet barvení nebo glazování. „Atraktivní a zajímavá je přímá ukázka výroby RAKU keramiky – nádoby jsou páleny v přímém ohni na tisíc sto stupňů, rozžhavené se vyjmou a prudce ochladí v pilinách a ve vodě. RAKU je ojedinělá technika a každý kus je originál,“ doplnila Radka Banyaová. 

Pořádající město Kunštát také letos vyhlásilo pro zúčastněné keramiky soutěž – tentokrát o nejlepší keramickou mísu. O vítězi rozhodnou návštěvníci jarmarku, do soutěže jsou přihlášeny 104 výrobky, které budou ve dnech jarmarku vystaveny v informačním centru. Hlasování začne v sobotu v 10 hodin a uzavře se v neděli ve 13 hodin. Slavnostní vyhlášení se uskuteční ve 14.30 z hlavního pódia.

Zde bude po celou dobu konání jarmarku probíhat také bohatý doprovodný kulturní program. Ten začne už v předvečer jarmarečního dění, v pátek 19. září zde od 18 hodin zahraje boskovická skupina Třetí zuby.

V sobotu v 9 hodin program po otevření jarmarku zahájí Kunštátská dechovka a dále BAMI, ve 13 hodin se koná slavnostní zahájení jarmarku, dále vystoupí Zrcadla, Blue Effect a Radim Hladík, České srdce a Rock&roll Band Marcela Woodmana. V neděli opět od 9 hodin pokračují Králíci z klobouku, Tomáš Kočko a Orchestr, Jimy Bozeman & the Lazy Pigs, ve 14.30 proběhne vyhlášení soutěže keramická mísa a dále vystoupí Kyjovští hudci a Monika Absolonová.

Návštěvníci hrnčířského jarmarku budou moci navštívit také Památník hrnčířských domů a dílen v Kunštátě, číslo popisné 94. „Tento rekonstruovaný dům je dílem občanského sdružení Řemesla Kunštát a nachází se v prostorách nejstarší keramické dílny v Kunštátě z roku 1599. Po oba dva dny vždy od 10 do 16 hodin budou probíhat dny otevřených dveří v tomto historickém objektu. K vidění budou ukázky z dílen kunštátských hrnčířů a malá expozice historie hrnčířství v Kunštátě. Návštěvníci si budou moci zdarma vyzkoušet točení keramiky na hrnčířském kruhu,“ popsala Radky Banyaová.

Hrnčířství patří ke Kunštátu od nepaměti. Městečko bylo založeno ve 13. století a zdejší hrnčířství není o mnoho mladší. Podmínky pro rozvoj hliněného tovaru zde byly mimořádně příznivé. V okolí byl dostatek tvárné hlíny, a tak se v Kunštátě vyrábělo první nádobí pro denní potřebu. Když pak ve městě bylo asi deset hrnčířských mistrů, sdružili se s dovolením vrchnosti v cech neboli bratrstvo. Jeho artikule schválil roku 1620 tehdejší držitel kunštátského panství Štěpán Schmidt z Freihofenu. 
Vývoj kunštátské keramiky ovlivnily také společenské změny po roce 1989. Tehdy v Kunštátě vznikla řada soukromých keramických dílen. V roce 1993 se město Kunštát stalo pořadatelem prvního hrnčířského jarmarku, který dnes vítá okolo dvou set prodejců, jejichž zboží si průměrně prohlédne na 16 tisíc návštěvníků. Koná se pravidelně třetí víkend v měsíci září.