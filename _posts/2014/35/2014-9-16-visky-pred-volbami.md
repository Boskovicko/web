---
title: Politici by měli umět vzbudit zájem o dění v obci
authors: Tomáš Trumpeš
category: zpravodajství
tags:
- Vísky
- komunální volby
- 35-2014 
---

Další anketa, ve které se ptáme občanů jednotlivých obcí na problémy a možná řešení, přináší zajímavým postřeh přenositelný prakticky kamkoliv.

Na malý zájem občanů o věci veřejné žehrá kdekdo, řešení a příčiny se přehazují jako horké brambory ze strany na stranu. Zde zaznívá jasné stanovisko, že míč je na straně politiků, kteří by měli umět zájem v občanech probudit, k projednávání důležitých otázek je přizvat, najít cestu, jak je oslovit, jak rozproudit diskusi. Protože jen tak se lze dobrat skutečně dobrých řešení.

Otázku jsme položili stejnou jako vždy: Kde vidíte hlavní problémy, které by mělo vedení vaší obce řešit? A jaká konkrétní řešení byste uvítali?

### Hana Sobotková, Vísky

Je to velmi těžká otázka. Jsou věci, které bych dělala jinak, než jak se ve Vískách dělají. Ale nežiji tu sama.

Je jedna věc, se kterou by mohla souhlasit většina, a přesto se tak neděje. Bylo by dobré, kdyby se zastupitelstvo, vzešlé z podzimních voleb, snažilo oslovit a přesvědčit obyvatele Vísek, že stojí za to zajímat se o dění v obci. Přesvědčit je, že jejich názor, přání, kritika je dobré vyjádřit, říct nahlas. Je dobré přijít na veřejné zasedání zastupitelstva a zajímat se.
V posledním volebním období jsem se často zúčastnila veřejného zasedání zastupitelstva a prakticky tam nikdo nechodil. Stále dvě, maximálně tři stejné tváře.

A abych byla ještě konkrétnější. Například tvorba územního plánu obce je velkou příležitostí toto slabé místo Vísek napravit.