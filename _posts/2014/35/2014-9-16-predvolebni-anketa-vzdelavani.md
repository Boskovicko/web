---
title: Základnímu školství by prospěla veřejná diskuze o jeho koncepci, ale i zázemí pro volnočasové aktivity náctiletých
authors: Andrea Šrámková
category: zpravodajství
tags: 
- Boskovice
- komunální volby
- školství
- vzdělávání
- 35-2014 
---
￼￼￼￼￼￼￼￼￼￼￼￼￼￼￼Jakou podobu by mělo mít vzdělávání v Boskovicích? Co není vnímáno jako ideální? Pro boskovickou základní školu se znovu vrací otázka, zda bylo správným rozhodnutím spojení původně tří škol v jednu. Přitom obecně převažuje volání, a to především na úrovni mateřských a základních škol, k jejich pokud možno pestré škále a k možnosti výběru jejich různého zaměření. Vytvoření ucelené koncepce by se mohlo stát jedním z cílů budoucího vedení města, naznačuje dnešní anketa.

v souvislosti se staršími dětmi je opět připomenuto zázemí pro jejich volnočasové aktivity, a to ve sportovní i kulturní sféře, protože právě ty vedle institucionálního vzdělání v nemalé míře ovlivňují vývoj osobnosti. Dočkají se Boskovice diskutované lezecké stěny nebo skateparku? To vše zaznívá v odpovědích na otázku:

Kde vidíte hlavní problémy, které by měla boskovická radnice řešit ve sféře školství a vzdělávání? Jaká konkrétní řešení byste uvítali?

### Vít Krajný, lektor Národní sítě venkovských komunitních škol

Otázka je poměrně složitá, je nutno si uvědomit, že radnice jsou sice zřizovatelem mateřských a základních škol, ale kontrolním orgánem je Česká školní inspekce. Z tohoto důvodu většina radních chápe roli zřizovatele jako toho, kdo se stará o technické parametry školy – aby tekla voda, do školy nezatékalo a žáci se měli kde učit. Bohužel si neuvědomují, že oni jsou těmi, kteří svými rozhodnutími nebo nečinností řídí školu a určují kvalitu vzdělávání ve svém regionu. Protože oni vybírají a dávají odměny řediteli školy a mohou tak jeho prostřednictvím působit na kvalitu školy. Samozřejmě pokud chci něčeho dosáhnout, musím mít vizi a strategii. No a zde v Boskovicích nemáme ani vizi, ani strategii a na radnici si nekladou otázku, jak by mohli ovlivnit kvalitu místní školy. Z tohoto pohledu považuji za druhořadé tolik diskutované sloučení či rozdělování škol. Jako velký úkol pro nové vedení radnice vidím otevření diskuze a vytvoření vize, jaké školy zde chceme mít. No a v neposlední řadě podporou vytváření oboustranně rovného participativního přístupu mezi školou a rodičem a podporou diskuze nad novými tématy ve školství, například o přínosech výuky matematiky podle profesora Hejného, v čem je lepší a v čem horší písmo Comenia Script atd. 

### Svatava Klimková, učitelka základní školy, lektorka Kritického myšlení

Radnice toho mnoho nezmůže, problém je na vyšší úrovni. Radnice podlehla trendu slučování a vzniklé monstrškoly (ať už je jejich zřizovatelem obec či kraj) sice přežívají, ale vytrácí se z nich příznivá a laskavá atmosféra, která je základním předpokladem pro dobrou práci pedagogů. Nicméně volení zastupitelé by mohli podpořit ty, kteří hledají alternativu, protože způsob vzdělávání ve státních základních školách jim nevyhovuje a chtějí pro své děti právě ono příjemné a nestresující prostředí. K nim patří například lesní mateřská školka nebo waldorfská škola.

### Dana Hrubá, učitelka Střední pedagogické školy Boskovice

Já spíš musím pochválit rozhodnutí, že se každá z boskovických základních škol bude specializovat pro jazykově, matematicky či sportovně založené děti, jako tomu bývalo dřív. Možná by nebylo špatné tyto školy zase rozdělit na samostatné subjekty. Myslím, že konkurence by mohla mít pozitivní účinek na zvýšení kvality výuky, snahu o lepší vybavení škol atd.

Problém vidím hlavně v tom, že v Boskovicích chybí dětská hřiště v centru města, která by mohli využít nejenom místní, ale i turisté, kteří sem přijíždí. A pro trávení volného času mládeže tady není vůbec nic. Například lezecká stěna nebo moderní skatepark by mohl být vhodnou alternativou pro aktivní trávení volného času a místem setkávání mladých. A pokud jde o kulturní vyžití, uvítala bych společenský sál, kde by se mohly odehrávat divadla, koncerty, plesy a podobné akce, protože stávající prostory se mi zdají pro tak kulturně žijící město, jako jsou Boskovice, nedostačující.