---
title: V Doubravici znovu ožila Ponorka
cover-photo: http://i.imgur.com/I8DwnIA.jpg
authors: Eva Sáňková
category: napsali nám
tags: Doubravice 35-2014 
---

Před mnoha lety si občané v Doubravici nad Svitavou v části Klemov svépomocí postavili obchod. Sklepní prostory, které byly nevyužity, se časem proměnily v malou, ale útulnou hospůdku, které všichni říkali Ponorka. Časy se ale mění a s velkými společenskými změnami došlo ke změnám i v klemovském obchůdku. Nejprve tedy obchod, pak nějaký čas nic, pak chvíli zase obchod, následně kanceláře pro firmy, které zajišťovaly v obci výstavbu kanalizace. Po skončení stavby to vypadalo, že pěkná budova bude nevyužita a důsledkem toho chátrat.

Nápad, jak lze budovu využít, se zrodil v hlavách doubravických mladých maminek, které se rozhodly udělat něco pro sebe a děti nejen v našem městečku, ale také pro děti a maminky z okolních obcí. Založit mateřské centrum – s tímto nápadem přišly Veronika Janochová a Eva Štěpánková na začátku letošního roku za představiteli obce. Nápad opravdu skvělý! Mateřské centrum dostalo k užívání budovu od obce formou výpůjčky, energie bude hradit městys. Bez základního kapitálu, jen s pomocí sponzorů a darů od přátel, spoluobčanů, kamarádů a dalších maminek vzniklo krásné středisko pro maminky a jejich děti, které v Doubravici chybělo. Oživit prostory bývalého obchodu dalo mladým maminkám určitě hodně práce, ale dílo se podařilo. Poslední srpnovou sobotu došlo ke slavnostnímu přestřihnutí pásky a otevření centra veřejnosti.

Na co se může příchozí při návštěvě centra těšit? Veškeré informace o aktivitách, které se v mateřském centru připravují, najdete na webových stránkách [mcponorka.cz](http://www.mcponorka.cz/).