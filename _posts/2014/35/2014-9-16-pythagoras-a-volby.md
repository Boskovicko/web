---
title: Pythagoras a volby
authors: Petr Meluzín
category: publicistika
tags:
- komunální volby
- 35-2014 
---

Tak tu zase máme volby. Tentokrát komunální, ale ty jsou stejně jako všechny ostatní základním kamenem zastupitelské demokracie. Máme prý být vrcholně šťastní, že si můžeme zvolit své zástupce, kteří nám budou po čtyři roky věrně sloužit a spravovat věci veřejné. Většině z nás už došlo, že tenhle druh vlády má i své nevýhody. Především jednu zásadní – zvolené jedince ve vedení obce, kraje nebo státu mohou odvolat zase jen oni sami. Trochu divné, pravda? Rozhodnout se máme na základě několika týdnů předvolebních masáží, kdy nám budou vymývány mozky pitomými frázemi, které vymýšlejí místní odborníci přes propagandu. Je tohle vážně ještě demokracie? A co to vlastně je demokracie?

Ta původní, aténská, má víc než dva a půl tisíce let. Byla to přímá demokracie a s tím, co známe, má málo společného. V Aténách mohli o veřejných záležitostech rozhodovat jen muži, navíc jen ti, kdo si mohli koupit zbroj, aby mohli bránit Atény v boji. A zbroj byla tak drahá, že ve skutečnosti rozhodovali jen relativně bohatí muži, ke všemu starší třiceti let. Ženy a otroci měli smůlu. Dnes je sice všechno jinak, ne vždy ale k lepšímu. Strany jsou sponzorovány bohatými firmami, jejichž zájmy pak hájí. A na místní úrovni? Vypadá to, že místní politici nezávisle na stranické příslušnosti hájí především svůj vlastní prospěch. Obecný zájem? Nezájem.

A jak s tím souvisí Pythagoras? Většinou ho známe jako „vynálezce“ pravoúhlého trojúhelníku. Jenže on byl především největším filosofem starověkého Řecka. Mimochodem, právě on je původcem slova filosof – milovník moudrosti. Ve stejné době, kdy kvetla aténská demokracie, dokázal založit ve městě Kroton na jihu Itálie zcela jinou formu vlády – aristokracii. Aristokraté ovšem nebyli šlechtici. Tato vládnoucí skupina byla pečlivě vybírána, vychovávána a během několika let výcviku podrobována obtížným zkouškám. Aristokraté žili velmi skromným životem a neměli rodinu, aby je osobní vazby nelákaly ke zneužití moci. V Krotonu byly také ženy rovny mužům a účastnily se veřejného života. Město zažilo desítky let rozkvětu, než uchvátil vládu tyran, odmítnutý adept aristokracie, který neobstál ve zkoušce. Jak by asi v takových zkouškách uspěli naši velcí demokraté? Zkuste si představit třeba Mirka Kalouska, který žije v celibátu a abstinuje.

V aristokracii vládli lidé nejvyšších charakterových kvalit, zatímco v aténské demokracii ti nejvýřečnější a hlavně - nejbohatší. Pravda, obojí je lepší než třetí řecká specialita - tyranie, ale co říkáte, není ta aristokracie zajímavá forma vlády?