---
title: Nemocnice zrekonstruovala klinické laboratoře
cover-photo: http://i.imgur.com/Nq1jC3h.jpg
authors: Andrea Šrámková
category: zpravodajství
tags: Boskovice nemocnice 35-2014 
---

Místo dvou laboratoří jedna. To byl základní impuls pro rekonstrukci laboratorních prostor, která proběhla v uplynulém půlroce v boskovické nemocnici. Sjednocení se totiž dočkala hematologie a biochemie. Přínos mají pocítit lékaři, kteří získají rychleji požadované výsledky vyšetření, i pacienti nesoucí krevní vzorky nyní už k jedinému okénku příjmu. 

„Laboratoř se dříve skládala z několika menších částí, což zaměstnancům komplikovalo pohyb v tomto prostoru. Plochu jsme proto předělali na jednu velkou místnost moderního střihu, což umožňuje například větší zastupitelnost personálu,“ uvedl jednatel nemocnice Dan Navrátil s tím, že přestavba nepřesáhla půlmilionovou investici. Práci má zaměstnancům usnadnit i nově pořízený analyzátor vzorků, který si nemocnice zapůjčila k užívání. „Analyzátor spojuje čtyři měřicí technologie,“ vysvětlila vedoucí oddělení laboratoří Anna Páchová a doplnila, že standardně je každá na samostatném analyzátoru. „Tady je to spojeno, takže z jedné zkumavky, která se do zařízení vloží, lze vyšetřit několika technologiemi všechny biochemické požadavky. Přitom technologie pracují současně, takže výsledky se zjistí dříve,“ pokračovala. Informační systém je pak ve velmi krátkém čase doručí lékařům.