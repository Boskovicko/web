---
title: V Černé Hoře s volbami spojí referendum, chtějí pryč ze Svazku
authors: Anna Dudková
category: zpravodajství
tags:
- Černá Hora
- komunální volby
- referendum
- voda
- 35-2014
---

V Černé Hoře proběhne spolu s komunálními volbami také místní referendum. Černohorští budou rozhodovat o tom, zda má obec vystoupit ze Svazku vodovodů a kanalizací, či v něm nadále setrvat.

„O vystoupení ze Svazku usiluje místní iniciativa Naše voda, kterou tvoří představitelé napříč stranami,“ sdělil starosta městyse Ondřej Měšťan.

O opuštění Svazku Černá Hora uvažovala už v roce 2009, kdy však byla podle zástupců iniciativy nevhodně zvolená otázka. „Otázka byla podle nás zavádějící a předcházela jí účelová kampaň ze strany tehdejšího vedení městyse,“ postěžoval si za iniciativu Naše voda Pavel Hlaváček. Letos budou občané odpovídat na jednoduše postavenou otázku: Souhlasíte s tím, aby městys Černá Hora vystoupil ze Svazku vodovodů a kanalizací?

„Zastupitelé nechtěli sami rozhodnout o vystoupení ze Svazku, tvrdili, že pro to neměli mandát ani informace, jestli argumenty proti Svazku jsou pravdivé nebo ne. Tak přenesli právo rozhodnout na občany,“ přiblížil situaci v obci Patrik Hořava, jeden ze zástupců iniciativy Naše voda. 

Náklady na referendum obec stanovila na 52 tisíc korun, případné vystoupení ze Svazku by podle ní stálo zhruba 9 milionů korun a hrazeno by bylo úvěrem. Na to si členové iniciativy chtějí nechat zpracovat finanční analýzu, aby si mohli být sumou jistí. Výhodou vystoupení ze Svazku by podle iniciátorů referenda měla být nižší cena vodného a stočného, než jakou platí v Černé Hoře nyní. „Vadí nám předražené provozní náklady, předražené stavební práce, vzájemné (v rámci Svazku) přefakturování činností, falešná solidarita a neefektivní a nehospodárná čtyřstupňová struktura řízení hospodaření s vodou,“ vyjmenoval Miloš Bílý, další ze zástupců iniciativy, hlavní problémy, které vidí v hospodaření se Svazkem.