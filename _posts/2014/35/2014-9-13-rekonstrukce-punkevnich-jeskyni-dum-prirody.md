---
title: "Moravský kras: novou tvář získá vstup do Punkevních jeskyní a roste Dům přírody"
cover-photo: http://i.zoul.cz/GHtWzBS.jpg
authors: Pavlína Čechová
category: zpravodajství
tags:
- Moravský kras
- 35-2014 
---

Hned na několika místech chráněného území Moravského krasu jsou v plném proudu stavební práce. Všechny mají zvýšit komfort a informovanost jeho budoucích návštěvníků. V rámci celorepublikového projektu Domy přírody, které vznikají ve vybraných chráněných územích, byla v listopadu 2013 zahájena taková stavba i v Moravském krasu mezi Skalním mlýnem a Kateřinskou jeskyní. Dalším místem, kde probíhají stavební práce, je realizace nové provozní budovy u Punkevních jeskyní a vznik nových expozic v některých jeskynních komplexech. Stavba samotného Domu přírody vzniká u Skalního mlýna směrem ke Kateřinské jeskyni, na místě bývalé terénní stanice. Dvoupodlažní budova bude specifická, stejně jako okolní krajina. Stavba využívá moderní technologie k čištění a znovuvyužití odpadních vod, bude energeticky málo náročná a stavebnímu materiálu vévodí přírodní prvky, tedy kámen a dřevo. 

Devadesát procent jeho plochy exteriérů zaplní expozice Moravského krasu. Přízemí bude uzavřené a potemnělé, bude pohledem do minulosti od devonského moře po vznik jeskyní, život pravěkých lidí a jeskynních živočichů, zejména netopýrů. Druhé patro bude otevřené do krajiny a expozice se bude věnovat současné živé přírodě, jejím pěti základním biotopům a vlivu člověka na podobu krasu. Dům přírody nabídne i kinosál s 3D technologií. Nyní už vzniká nový film o Moravském krasu právě ve formátu 3D. Pro nejmenší návštěvníky bude k dispozici samostatná místnost, herna s jeskynními prvky. Děti si tu například budou moci pohrát v plyšové jeskyni. Ani dospělí nepřijdou zkrátka. „U vchodu do objektu bude otevřený prostor pro relaxaci, pracovně tomu říkáme stodola, prostě klidné místo, kde si budou moci návštěvníci posedět a třeba si promyslet svůj program,“ podotkl vedoucí správy Moravského krasu Leoš Štefka. 

Klidnější a zajímavější prostředí zajistí i nová dřevěná lávka pro pěší, která odkloní přístupovou cestu od silnice. Součástí tohoto projektu je i výstavba Informačního střediska u propasti Macocha s novými toaletami. Investorem Domu přírody Moravského krasu je Agentura ochrany přírody a krajiny ČR, jejíž součástí je Správa CHKO. Stavba projektu bude stát 85 milionů korun, 85 procent částky bude pokryto z evropského operačního programu Životní prostředí, 5 procenty přispěje státní fond životního prostředí a 10 procent bude doplněno z rozpočtu ministerstva životního prostředí.

Další stavbu, investorem je tentokrát Správa jeskyní ČR, představuje nová provozní budova u Punkevních jeskyní. Projekt bude stát 49 milionů korun a bude dotován z operačního programu Životní prostředí. Stavba vzniká na místě staré budovy z roku 1947, která už však nevyhovuje z důvodů bezpečnostních ani hygienických. 

Nové centrum bude půdorysně posunuté, aby nekrylo vchod do jeskyně. V prostorné vstupní hale budou informační panely a skříňky pro úschovu zavazadel, naváže na ni pokladna a dispečink, veřejné toalety a nový přístup k přístavišti. Součástí budovy budou i technické místnosti a zázemí pro zaměstnance. Záměrem je nově uspořádat a zjednodušit pohyb návštěvníků, vybudovat novou vstupní budovu a upravit okolí tak, aby budova co nejlépe splynula s divokou krásou okolní přírody. Podle Jiřího Hebelky ze Správy jeskyní Moravského krasu měly být Punkevní jeskyně zavřeny po celou dobu stavby. Pro velký zájem ze strany turistů však ještě po zbytek hlavní sezóny, tedy přibližně do října, zůstávají s omezeným provozním zázemím, využívajícím mobilní buňky, přístupné. Poté bude uzavřena silnice mezi Punkevními jeskyněmi a Skalním mlýnem kvůli výkopovým pracím na novém rozvodu inženýrských sítí. Přístup bude možný dočasně pouze lanovkou. Od listopadu do konce ledna budou Punkevní jeskyně pro návštěvníky uzavřeny. Jako náhradu nechá správa přes zimu mimořádně otevřenu Kateřinskou jeskyni, Punkevní jeskyně budou turistům přístupné až v průběhu příštího roku.

Jiří Hebelka také připomněl, že kromě těchto stěžejních staveb vznikají průběžně další nové a rozšiřované expozice v mnoha jeskyních Moravského krasu - minimuzeum ve Výpustku, výstavy v Balcarce a v Kateřinské jeskyni bude oživen příběh jeskynních medvědů, jejichž kostry byly nalezeny v suťovém komínu v hlavní síni. Největší expozici poskytne jeskyně Kůlna, kde bude instalováno dioramata neandertálských a magdalenienských lovců. Návštěvníci budou moci shlédnout film ze života neandertálců a seznámí se i se změnami klimatu a přírody v průběhu posledních 120 tisíc let. Všechny expozice by měly být dokončeny a zpřístupněny stejně jako Punkevní jeskyně a Dům přírody do června příštího roku.

Návštěvychtiví turisté mají tedy do října možnost projít Punkevní jeskyně nebo se zúčastnit kulturních akcí využívajících jedinečnou akustiku prostoru jako například festival Didgeridoo ve Výpustku nebo koncert Petra Bende v Kateřinské jeskyni. V zimním období budou otevřeny jeskyně Výpustek, Kateřinská jeskyně a šošůvská část Sloupsko-šošůvských jeskyní. 
A návštěvníci skutečně využívají poslední měsíce sezóny k prohlídkám a v Krasu panuje čilý turistický ruch. Je však potřeba jistá tolerance k omezenému zázemí. „Setkáváme se prozatím s velmi kladným přístupem návštěvníků, ze sta tisíc lidí jsme zaznamenali pouze jedinou stížnost,“ doložil Jiří Hebelka. Zájem o prohlídky potvrdila i návštěvnice Barbora Staňková. „Byli jsem se s rodinou podívat do Moravského krasu, zašli jsme i na lodičky. Okolí jeskyně nevypadá hezky a zvýšený provoz nákladních aut je nepříjemný, na prohlídku v jeskyních to ale vliv nemělo,“ dodala.