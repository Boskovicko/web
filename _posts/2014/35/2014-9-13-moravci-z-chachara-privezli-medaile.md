---
title: Moravci z Chachara přivezli medaile
authors: Lubomír Slezák
category: sport
tags: Ostrava Benešov cyklistika 35-2014 
---

Poslední srpnový víkend patřil v Ostravě cyklistům. Ostravský chachar – mezinárodní den cyklistiky si vybojoval svoji pozici v bikovém kalendáři a v letošním roce nabídl skutečnou kvalitu. V sobotu změřili bikeři svoje síly na maratonské padesátikilometrové trati, v neděli byly v městském lesoparku Bělský les v jižní části Ostravy připraveny tratě lišící se svoji délkou podle kategorií.

Dospělé kategorie závodili na okruhu dlouhém 4,5 kilometrů. I když trať nemá velké převýšení, je poměrně hodně technicky i fyzicky náročná. Rozmanitý je i samotný povrch, který tvoří mimo jiné lesní stezky, travnaté pasáže, asfaltové úseky a nechybí také lávky a brod přes potok.

Na startu se představili také reprezentanti oddílu Moravec Benešov a nevedli si špatně. Kvarteto cyklistů nezklamalo ani letos, mládí skloubené s rutinou přivezlo z Ostravy dvě zlaté a dvě stříbrné medaile, což je jeden z nejlepších výsledků benešovského oddílu v historii tohoto prestižního závodu. 
V mladších žácích vybojoval první místo a titul Mistr Slezska Tomáš Tlamka, stejně skvělý výkon předvedla kadetka Adéla Šafářová. Stříbro patří kadetu Dominiku Prudkovi a v kategorii Masters maratonci Vítězslavu Prudkovi.