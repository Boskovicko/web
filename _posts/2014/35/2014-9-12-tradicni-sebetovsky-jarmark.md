---
title: Šebetovští zvou na tradiční jarmark
authors: Tomáš Trumpeš
category: kultura
tags: Šebetov trhy 35-2014 
---

Dny otevřených dveří a tradiční jarmark pořádají na zámku šebetovské Sociální služby v sobotu 13. a v neděli 14. září. Na jarmarku budou každý den od 9 do 17 hodin prodávat výrobky, které vytvořili sami uživatelé.

V doprovodném programu vystoupí v sobotu v 10 hodin na nádvoří uživatelé také se svým pěveckým uskupením, od 10.30 bude k tanci a poslechu hrát Josef Loub. Ve 13 hodin začne v zámecké kapli pořad Z historie zařízení, o přednes se za hudebního doprovodu Šárky Dokoupilové postarají rovněž domácí paní Kylarová a paní Tůmová.

Ve 13.30 promluví na nádvoří ředitelka zařízení, ve 14 hodin vystoupí Josef Zíma, v 15.30 mažoretky Vo Co Go z Letovic a od 16.30 bude hrát k tanci a poslechu boskovická skupina Trní.

V neděli v 10 hodin vystoupí pěvecký sbor Vlastimil z Vanovic, od 13 hodin bude na nádvoří sloužena mše svatá. Ve 14 hodin opět promluví ředitelka zařízení a od 14.30 proběhne taneční vystoupení uživatelů pořádajících Sociálních služeb, žáků základní školy a klientů Paprsku z Velkých Opatovic.
„Průvodcem připraveného programu bude po oba dva dny Andrea Stejskalová, připraveny budou prohlídky zařízení a možnost zakoupení originálních výrobků uživatelů na prodejním jarmarku, ochutnání domácích zákusků a jiných dobrot v Cukrárně paní Láry-Fáry, občerstvení a možnost podívat se na záběry z kulturních a společenských akcí našich uživatelů,“ doplnili pořadatelé.