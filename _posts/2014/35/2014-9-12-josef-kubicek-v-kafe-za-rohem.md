---
title: V Kafe za rohem se představí Josef Kubíček
authors: Tomáš Trumpeš
category: kultura
tags: Boskovice 35-2014 
---

Výstavu fotografa Josefa Kubíčka nazvanou Tři oříšky zahájí v neděli 14. září v 17 hodin v Kafe za rohem na Plačkově ulici v Boskovicích. Výstava představí výběr z autorova díla, převážně portrétních snímků.

Některé záběry jsou pečlivě inscenované a dopředu naplánované, jiné vznikaly spontánně z konkrétní situace a nálady. Fotografie spolu komunikují a odkrývají příběhy skrytých okamžiků. „Zobrazuji to, co mě vědomě či podvědomě přitahuje. Těžko postřehnutelné skulinky v běžném životě, nejasné významy, které si mohu domýšlet. Nenápadně manipulovat realitu či ji jen zkoumat odjinud. Prozatím se vyhýbám tvorbě do uzavřených cyklů, je mi bližší věnovat se každému námětu-fotografii samostatně,“ uvedl autor Josef Kubíček.