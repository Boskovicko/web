---
title: Na Sušilce se konala Beseda od srdíčka
authors: Eva Sedláková
category: napsali nám
tags: 14-2014
---

Každý čtvrtek navštěvuji společně se spolužačkami v rámci pedagogické praxe školní družinu Základní školy Boskovice na Sušilově ulici. Snažíme se, aby čtvrteční odpoledne bylo pro děti příjemné a zajímavé.

Březen je Měsíc čtenářů a mě při této příležitost napadlo oslovit svou známou, paní spisovatelku Zuzanu Kopeckou, a požádat ji, zda by pro děti udělala besedu. Velmi si cením, že si na nás i při svém velkém časovém vytížení našla čas a 20. března děti ve školní družině navštívila.

Děti se na besedu těšily, některé si přinesly i autorčiny knížky, poslechly si milé vyprávění o vydaných knížkách, proložené vtipy a hádankami. Všechny zaujatě poslouchaly. Paní spisovatelka vyprávěla, jak vydala první knížku Básničky od srdíčka a na ni navazující Hádanky od srdíčka. Zuzana Kopecká však nepíše jen básničky, ale také pohádky, které uspořádala do knihy Špalíček pohádek. Napsala také knížku receptů Dětská kuchařka, v níž si přijdou na své malí kuchaři. Autorka však není jen spisovatelka, ale i ilustrátorka - pěknými obrázky vyzdobila například knihu od Vlastimila Peška Dlouhý, Široký a Bystrozraký.

Děti projevily velký zájem a zahrnuly paní spisovatelku mnoha dotazy. Zajímavé postřehy a nápady pro naši praxi jsme se dozvěděly i my, studentky. Na závěr jsme všichni jako malý dárek dostali časopis Míša, kterého je Zuzana Kopecká také autorkou.
Dnešní odpoledne se líbilo všem, studentkám Střední pedagogické školy v Boskovicích a především dětem, které si kromě spisovatelčina autogramu v časopise odnesly i mnoho nových informací a zážitků.