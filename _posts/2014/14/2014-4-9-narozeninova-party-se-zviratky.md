---
title: "Sedmá narozeninová párty ve školní družině, tentokrát se zvířátky"
authors: Alena Koutná
category: napsali nám
tags: 14-2014
---

Není jistě žádnou novinkou, že mezi největší milovníky zvířátek všeho druhu  patří děti. Většina z nich buď doma už nějakého zvířecího kamaráda má, anebo po něm tajně touží. A proto právě zvířátka byla březnovými patrony všech našich dětí, které ve čtvrtek 13. 3. slavily s kamarády v družině Slovákova svoje narozeniny.

K vidění i pohlazení tu nechyběl medvídek, kočička, lvíček, tygřík, beruška, včelka a řada dalších. Největší úspěch ale sklidila opička, která jak známo chvíli neposedí a nenechala dlouho sedět ani naše děti. Hned po skončení slavnostního narozeninového ceremoniálu, při kterém opět nechyběla písnička, dortík se svíčkou, dárek nebo přáníčko se kluci a děvčata pustili do zdolávání opičí dráhy, na jejímž konci je čekala sladká dobrota.

Za příjemné a veselé odpoledne děkujeme děvčatům ze 4. A SPgŠ, paní Lence Hrajerové za  výborné dortíky a vedení Zimního stadionu Boskovice a zámku v Rájci nad Svitavou za vstřícnost a dárečky pro naše malé oslavence.