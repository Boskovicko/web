---
title: Fotbalisté Boskovic nečekaně vyhráli v Brně
cover-photo: http://i.zoul.cz/n253gpV.jpg
authors: Lubomír Slezák
category: sport
tags:
- okres Blansko
- fotbal
- 14-2014
---

Šlágrem 16. kola I. A třídy byl bezesporu zápas čtvrtého s druhým, tedy Slovanu Brno s celkem Boskovic. Oba týmy měly stejný počet bodů, rozhodovalo mezi nimi jen skóre. Třetí Kunštát hrál v Hrušovanech.

Slovan Brno – Boskovice 0:1 (0:0), 70. Černý.

Boskovice: Havlíček – Černý, Janíček, Miksan, Vykoukal, Stara (90. Sedlák), Horák Jan, Přikryl, Horák Michal (86. Žouželka), Müller, Fadrný.

Oba celky nastoupily do utkání oslabeny, hostům chyběli stoper Kolář (pracovní povinnosti) a brankář Čech (pro zranění bude stát ještě tři týdny), domácím útočník Šťastný a středopolař Vašíček.

Hosté zaskakovali jeden za druhého, všichni hráli maximálně obětavě, mimořádně kvalitní výkon předvedl brankář Havlíček. V prvním poločase byly Boskovice mírně, ve druhém znatelně lepší.

V prvním poločase se ani jeden z týmů nedostal do vážné šance, šlo především o poziční boj ve středu hřiště, menší hrací plocha vyhovovala oběma týmům, které upřednostnily pevnou obranu před útočnou hrou.

Ve druhé půli nejprve v 60. minutě po výborně zahraném rohu hosté reklamovali vstřelený gól, když domácí obránce míč vykopával možná už z branky. O deset minut později hosté znovu kopali roh, Černý na zadní tyči zůstal sám a přesnou střelou rozhodl utkání. V 75. minutě zachránilo hosty po přímém kopu břevno, domácí celek ve snaze vyrovnat vrhl všechny síly do útoku, ale boskovická defenzíva pracovala bezchybně.

Po nečekaném výsledku si tak Boskovice po zásluze odvezly tři body a osamostatnily se na druhém místě tabulky.

Další výsledky: MS Brno – Bořitov 6:0, Soběšice – Zbýšov 3:4 (2:1), Slatina – Šlapanice 1:1 (1:0), Hrušovany nad Jevišovkou – Kunštát 0:0, Líšeň B – Tasovice B 2:3.

1. MS Brno 	16 12 2 2 	58:19 	38
2. Boskovice 	16 11 2 3 	50:24 	35
3. Kunštát 	16 10 3 3 	40:20 	33
4. Sl. Brno 	16 10 2 4 	27:15 	32
5. Dobšice 	15 8 1 6 	42:28 	25
6. Bořitov 	16 6 2 8 	24:34 	20
7. Šlapanice 	16 5 5 6 	20:26 	20
8. Slatina 	16 5 4 7 	27:28 	19
9. Miroslav 	15 5 3 7 	25:35 	18
10. Soběšice 	16 5 1 10 	28:45 	16
11. Líšeň B 	16 4 3 9 	20:28 	15
12. Tasovice B 	16 4 3 9 	25:38 	15 
13. Zbýšov 	16 3 5 8 	23:56 	14
14. Hrušovany 	16 3 4 9 	26:39 	13

Divize: Bystřice n. P. – Blansko 1:5 (1:2), 16. Čech – 34. Koudelka, 40. Skoupý, 56. Čoupek, 82. Trtílek, 89. Hepp.
Sestava: Juran – Gromský, Müller, Čoupek, Šplíchal, Skoupý (46. Pospíšil), Horáček (75. Pokorný), T. Zouhar (60. Buchta), Nečas (80. Hepp), Trtílek, Koudelka.

V 16. minutě Prášil nezištně přihrál Čechovi, který propálil brankáře Blanska střelou k pravé tyči. Ve 34. minutě Nečas vysunul uličkou Koudelku, který střelou ke vzdálenější tyči vyrovnal. O šest minut později vybojoval míč Šplíchal, poslal do úniku Koudelku, ten ve vápně vybídl k zakončení Trtílka, jehož střelu brankář Novotný vyrazil pouze před sebe, dorážka Skoupého už skončila v brance.

V 56. minutě Čoupek překvapil domácího brankáře trestným kopem z 28 metrů, který doplachtil až za jeho záda. V 64. minutě hosté postupovali v přečíslení čtyři na jednoho, Nečas posunul míč na Trtílka, který střelou z hranice velkého vápna těsně minul levou tyč. V 75. minutě se blýskl skvělým zákrokem brankář Juran. V 82. minutě přehodil špatně vyběhnuvšího brankáře Novotného Pospíšil a dobíhající Trtílek prázdnou branku neminul a v předposlední minutě Hepp dorazil míč do prázdné branky po individuální akci a střele Koudelky.