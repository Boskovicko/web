---
title: Bobrů je čím dál víc, ve Svitavě jsou jako doma
authors: Žaneta Ondroušková
category: zpravodajství
tags: Blanensko 14-2014
---

Většina lidí se s nimi tváří v tvář setká málokdy. Častěji výskyt těchto plachých zvířat prozradí okousané a skácené stromy, hrady a polohrady, hráze či spasené cestičky v polích. Řeč je o bobrech, jejichž počet se na Blanensku neustále zvyšuje. Škody tito zvláště chránění živočichové způsobují prakticky podél celé řeky Svitavy. Správce toku riziková místa pravidelně kontroluje, problémy s poškozenými dřevinami budou totiž ještě pár měsíců aktuální. Potom se bobři přeorientují na pastvu.

Podle mluvčí Povodí Moravy se bobři hojně vyskytují v úsecích řeky Svitavy kolem Rájce, Doubravice, Mladkova, Svitávky či Stvolové. „Objevili se i v oblasti boskovické nádrže a Punkvy ve Sloupě,“ doplnila mluvčí správce toku Gabriela Tomíčková. Ta zároveň dodala, že jejich počet poslední dobou stoupá. „Činnost bobra na našich tocích je rok od roku patrnější, a to především kvůli jeho stále se zvětšující populaci,“ uvedla Tomíčková. 

V současnosti má Povodí velké problémy například v Doubravici nad Svitavou, kde bobři žijí jen kousek od železnice. Tradičně se pak vyskytují i kolem Letovic. „V našem regionu žijí vlastně všude, od Zboňku až po Stvolovou. Nejvíce je jich mezi Skrchovem a Stvolovou,“ uvedl Radek Zemánek z letovického odboru výstavby a životního prostředí. Povodí Moravy místa výskytu pravidelně kontroluje, aby zamezilo větším škodám a rizikům. „Zasahujeme zejména tam, kde by mohla být ohrožena železniční doprava nebo zástavba. Nahlodané stromy kácíme dříve, než padnou a zbytkový klest ponecháváme vždy na břehu. Pokud se objeví bobří stavby v tocích, které mohou představovat riziko, například škody vzniklé vybřežením, ucpáním a tak dále, řešíme tyto případy operativně v součinnosti s vodoprávním úřadem a orgány ochrany přírody, protože se jedná o zvláště chráněného živočicha,“ vysvětlila Tomíčková s tím, že bez povolení úřadu nemůže správce skácet jediný strom či rozebrat hráz.

Podle referentky ochrany přírody z městského úřadu v Boskovicích Lucie Chloupkové činnost bobrů nelze považovat přímo za problém. „Jestliže technici Povodí Moravy při svých pochůzkách narazí na problematický strom, jehož pád by mohl způsobit škodu nebo mohl někoho zranit, domlouváme se na jeho odstranění přímo na místě s ohledem na zachování bezpečnosti,“ uvedla Chloupková, která zároveň dodala, že za osm let ve své funkci nezaznamenala nějaké zvýšení či snížení počtu bobrů v regionu.

Přestože je podle Chloupkové oznámení o výskytu a činnosti bobrů na úřadě spíše ojedinělé, určité škody tento živočich způsobuje. „Prozatím bereme likvidovaný porost jako palivové dříví, které používáme na vytápění provozních objektů. A do vykácených lokalit postupně navrhujeme náhradní výsadbu takových dřevin, které do budoucna nemohou případným pádem způsobit škodu. Vzhledem k včasným zásahům z naší strany ale prozatím k zásadním škodám na majetku nedošlo,“ popsala mluvčí Tomíčková. 

Navíc je bobr evropský ze zákona živočich, na nějž se vztahuje náhrada škody na zdraví či například na zemědělských plodinách a trvalých porostech. V případě správců vodních toků však zákon platí jen omezeně. „Jedná se v podstatě pouze o škody na hospodářsky pěstovaných dřevinách na pozemcích spravovaných podniky Povodí. Náhrada jiných škod, například na stavbách, v současnosti řešena v rámci právních předpisů není,“ podotkla mluvčí Ministerstva životního prostředí Dominika Pospíšilová. 

Na rozdíl od správce toku si nestěžují rybáři, kterým bobr nevadí, protože je býložravec. „Setkáváme se se známkami jejich výskytu, ale hlavu si s tím nelámeme. Bobři nám škody nezpůsobují,“ dodal hospodář boskovických rybářů Petr Antonín.

Způsobů, jak tyto hlodavce chránit a zároveň předcházet rizikům, je několik. Jednou z nich je zařízení zvané beaver deceiver, který se staví většinou v místech, kudy odtéká voda z nádrže. „Funguje na principu toho, že bobr dobře vnímá proudící vodu. Místo, kde proudí, se bobr snaží utěsnit a zvýšit hladinu vody. Pokud takové místo oplotíme v dostatečné vzdálenosti, aby zvíře necítilo proud vody, jeho instinkt stavět hráz se neprojeví,“ popsal ekolog Vlastimil Kostkan z Univerzity Palackého v Olomouci, který se bobry dlouhodobě zabývá.

Pomocí tohoto zařízení správci toku snadno předejdou případnému zvýšení hladiny a záplavám. Kostkan ale upozorňuje, že zdaleka není vhodné všude. „Nelze postavit třeba na potoce. V těchto případech lze hráze drénovat rourami,“ dodal Kostkan.
V Povodí Moravy o podobném zařízení neslyšeli. Hledají ale jiné způsoby. „V hrázích používáme například larsenové stěny, ale pro toto všechno je samozřejmě nutné povolení úřadů,“ doplnila mluvčí Tomíčková.

Momentálně bobr s kácením stromů postupně přestane a začne se orientovat na pastvu. „Přes léto se pasou. V lužním lese bez jistých zkušeností prakticky ani nepoznáte, že tam bobři jsou. Pokud ale žijí poblíž polí, pasou se na obilí, kukuřici a řepě. A tam to samozřejmě vidět je,“ dodal ekolog Kostkan s tím, že nejvíce aktivní jsou tato zvířata na podzim a v zimě. To začnou kácet dřeviny, protože se už nemají na čem pást, a izolují svoje zimoviště.