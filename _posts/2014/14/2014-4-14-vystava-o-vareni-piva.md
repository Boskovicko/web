---
title: Muzeum Boskovicka připravilo výstavu o vaření piva 
authors: Tomáš Trumpeš
category: kultura
tags: Boskovice muzeum 14-2014
---

Výstavu s názvem Když se v Boskovicích vařilo pivo připravilo Muzeum Boskovicka. Slavnostní zahájení se koná ve čtvrtek 10. dubna v 16 hodin ve výstavních prostorách muzea v rezidenci, o kulturní program se postará Svatojánský chrámový sbor ze Svitávky pod vedením Leontýny Koryčánkové.

Součástí výstavy bude také řada doprovodných programů – přednášek, komentovaných prohlídek a degustací. Poměrně unikátní program je připraven již na sobotu 12. dubna, kdy bude díky spolupráci se současným majitelem objektu Josefem Hlaváčkem od 10 do 15 hodin mimořádně zpřístupněn pivovar v Podhradí.

Právě výročí 340 let od postavení panského pivovaru se stalo impulzem ke vzniku výstavy, kterou v muzeu připravil historik Petr Vítámvás. „Pivo je tradičním a populárním nápojem, který má na území Česka dlouhou tradici. Řadí se mezi alkoholické nápoje s relativně nízkým obsahem alkoholu, je možno je používat jako nápoj vhodný k utišení žízně, ale též pro jeho nutriční hodnotu. V českých zemích se pivo vyrábělo od nejstarších dob, ve středověku bylo vaření piva výsadou klášterů a šlechty, ale i některých měšťanů – takzvaných právovárečných. Výstava si bere za cíl upozornit na toto významné odvětví potravinářské výroby v historickém kontextu a připomenout historii vaření piva v Boskovicích i v regionu. V Boskovicích vedle sebe existovaly po staletí dva pivovary – panský neboli knížecí a měšťanský. V letošním roce si připomeneme výročí 340 let od postavení panského pivovaru,“ popsal Petr Vítámvás.

Pivovar byl postaven v roce 1674, podle historika Petra Vítámváse se však nejedná o datum založení pivovaru, které bylo rozhodně dřívější, ale pouze o vznik této konkrétní stavby, která se dochovala až do současnosti. Výstava se nezaměřuje jen na Boskovice, ale také na širší region.

Vůbec první zmínka o vaření piva v okolí se týká města Jevíčka, jemuž král Přemysl Otakar II. udělil v roce 1258 privilegium, které se mimo jiné vztahovalo i na právo měšťanů vařit pivo. „To je jednoznačně nejstarší doklad zde v regionu. Jinak se můžeme na základě analogií domnívat, že i měšťané dalších městeček měli právo vařit pivo, ale konkrétní doklady o tom nemáme. Ty pocházejí až ze 16. století, kdy se vaření piva stávalo i významným příjmem vrchnosti. Ta začala zakládat a provozovat pivovary a stala se tak konkurencí měšťanům. A v 16. století se vztahy ohledně práva vařit pivo právně řešily,“ vysvětlil Petr Vítámvás.

Úplně první doklad o vaření piva na našem území se vztahuje k založení Břevnovského kláštěra z roku 993. V počátcích se pivo vařilo především v klášterech, ve 13. století s rozvojem měst získávali postupně právo vařit pivo měšťané a o tři století později začala tedy v pivovarnictví podnikat šlechta. V té době, přibližně v polovině 16. století, vznikl i panský pivovar v Boskovicích. „Přesnou dataci neznáme, ale stalo se tak nejspíše v období, kdy byl majitelem panství Šimon Eder ze Štiavnice. Ten vlastnil Boskovice poměrně krátce, a když je kupoval, tak ve výčtu majetku pivovar ještě nefiguroval, ale když panství o dvacet let později prodával jeho syn, je v soupisu majetku už i pivovar. Z toho můžeme usuzovat, že byl v tomto období založen,“ uvedl historik boskovického muzea.

Roku 1575 vydal Jaroš Morkovský ze Zástřizl listinu, ve které se upřesňuje, jakým způsobem a kdy může být vystavováno a šenkováno pivo v městečku – a to pouze na panském domě, což je dnešní Záložna, a jinak jen o jarmarcích. Pivo z panského pivovaru se dodávalo do hostinců a krčem v okolí, a měšťany tak nemělo zkracovat na jejich právech. Panský pivovar byl tedy v roce 1674 za Bohuše Morkovského ze Zástřizl a Zuzany Kateřiny Liborie nejspíše přestavěn do současné podoby.

Právo vařit pivo se vztahovalo k domu, nikoliv k osobě, přičemž žádný měšťan nemohl vlastnit na náměstí dva domy. V roce 1575 uvádí listina 32 takovýchto domů. „Fungovalo to v podstatě tak, že měšťané se ve vaření piva střídali, vždycky někdo uvařil várku a pak přišla řada zase na dalšího. Nejprve si tedy pivo každý vařil doma a také ho šenkoval, pivo se šenkovalo také na radnici. Postupně se zvyšovala poptávka a zlepšovaly technologie, takže se posléze vystavěl měšťanský pivovar, kde se měšťané podle pořadí střídali,“ popsal Petr Vítámvás. 

V té době tedy začal fungovat takzvaný nákladnický systém, kdy si měšťané platili sládka a provoz pivovaru. Podle pořadí si každý zajistil suroviny a pak jim náležel příjem z prodeje dané várky. Vaření a prodej piva bylo v té době poměrně výnosná činnost, a to i pro město, kterému několik várek z měšťanského pivovaru náleželo a šenkování piva bylo tedy přímým zdrojem i pro městskou pokladnu.

A jak moc se tehdejší pivo podobalo tomu dnešnímu? „Bylo asi spíše slabší, co se týče obsahu alkoholu. Byl to běžný nápoj, který mohly pít třeba i děti. Ale vzhledem k tehdejším hygienickým a technologickým možnostem podléhalo pivo často různým poškozením, dnes bychom s ním asi spokojeni zdaleka nebyli. Dokonce máme doklady o tom, jak někteří kazatelé pranýřují kvalitu piva, kupříkladu známý Jan Blahoslav píše o tom, jak někteří do piva přidávají mýdlo, aby pěkně pěnilo,“ uvedl autor výstavy.

Nákladnický systém ve vaření piva fungoval až do 19. století. Potom docházelo k tomu, že se panský i měšťanský pivovar začaly pronajímat. Během 19. století pravděpodobně měšťanský pivovar ukončil svou činnost, přesné datum však neznáme. Novodobá historie panského pivovaru je jasnější, fungoval v majetku rodiny Mensdorff-Pouilly až do znárodnění v roce 1948, poté se stal součástí Středomoravských pivovarů a na začátku 50. let výroba zanikla. Nějaký čas ještě fungovala sladovna. V té době se tedy v Boskovicích pivo vařit přestalo.

V devadesátých letech se objevily pokusy vaření piva v Boskovicích obnovit, dokonce se zde mělo vařit košer pivo. Tyto pokusy už byly svázány s objektem na Havlíčkově ulici a existovaly pouze krátce.

Výstava Když se v Boskovicích vařilo pivo bude v muzeu rozdělena do tří částí. Ta úvodní se bude věnovat obecně historii a technologii vaření piva, další část pak boskovickým pivovarům a ve třetí části bude stručně pojednáno o dalších pivovarech v regionu. Ty byly třeba v Jevíčku, v Černé Hoře, ve Velkých Opatovicích nebo v Rájci. „Pivovary existovaly i v menších obcích – v Kunštátě, Lysicích, Drnovicích, Borotíně, Šebetově, ale třeba i v Chrudichromech. Často narazíme jen na nějakou zmínku, ale přesně nevíme, odkdy dokdy pivovar fungoval,“ uzavřel historik Petr Vítámvás.

Výstava potrvá v muzeu do neděle 29. června. Řadu předmětů jako například starý pivní výčep nebo sbírku lahví z regionálních pivovarů zapůjčil sběratel Jiří Mikulášek ze Sloupu. Na obsahové stránce výstavy spolupracoval Petr Vítámvás také s novinářem Filipem Vránou, který se tématice pivovarnictví věnuje soustavně a v minulosti napsal kupříkladu i publikaci o pivovaru v Olešnici. Svůj podíl na výstavě má i Zdenka Budínová z muzea ve Velkých Opatovicích.