---
title: Číst ve školní družině? Proč ne
authors: Alena Koutná
category: napsali nám
tags: 14-2014
---

Sedmým rokem probíhá v naší republice osvětová a mediální kampaň, největší svého druhu u nás, s názvem Celé Česko čte dětem. Zaměřuje se na podporu čtenářské gramotnosti dětí, na propagaci kvalitní literatury a zejména na budování pevných vazeb v rodině prostřednictvím společného čtení.

Myšlenky a poslání celé kampaně jsou blízké i nám vychovatelkám, které s malými školáky pracujeme třeba právě v družinách, kde učíme děti aktivně a smysluplně využívat svůj volný čas. K tomu neodmyslitelně patří i každodenní pravidelná četba v polední době, kdy bereme do ruky knížku a nejméně dvacet minut společně čteme. Abychom však naše úsilí více představily veřejnosti a daly návod hlavně rodičům našich dětí, stala se školní družina na Slovákově ulici v Boskovicích od srpna 2012 registrovaným členem zmíněné kampaně.

V polovině března jsme v družině přivítali prvního hosta pro takzvané Malé čtení. Pozvání od dětí přijala statutární zástupkyně naší školy Dagmar Oujezská. Dětem, které se k poslechu uložily na svoje polštářky, postupně předčítala tři příběhy, ze kterých nebylo těžké poznat, že paní zástupkyně je určitě člověk veselý a má ráda legraci. Pohádkám s názvy O rybáři a staré botě a Červeném Karkulínovi od Jiřího Žáčka a O Anče, která se nemyla od slovenského autora Dušana Taragela jsme se s chutí všichni zasmáli, ale i přesto některé malé prvňáčky příjemné a poutavé předčítání paní zástupkyně a paprsky jarního sluníčka ukolébaly až do sladkého spánku.

V druhé části odpoledne si děti potrápily hlavičky při hledání správných odpovědí na deset otázek, které jim pokládala paní zástupkyně a  které se vztahovaly k přečteným pohádkám, knížkám a k hnutí Celé Česko čte dětem. Vítězem a zároveň nejpozornějším posluchačem se stal Vojta Dvořák, který si z rukou Dagmar Oujezské převzal krásnou perníkovou chaloupku. Všechny ostatní děti si za svoji snahu odnesly alespoň malé perníčky.

A pak už přišel čas rozloučit se s milým hostem, kterého děti nadšeně odměnily velkým potleskem. Děkujeme a těšíme se zase příště.