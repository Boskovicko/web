---
title: "Psali jsme v roce 1994: Restituce a privatizace"
authors: Jitka Melkusová
category: publicistika
tags:
- Boskovicko
- historie
- 25 let Boskovicka
- 14-2014
---

Jak nazvat rok 1994? Možná rokem velkého zklamání, rokem, kdy byly předchozí čtyři roky Boskovickým pěkně spočítány a předloženy jim účty. Přesně tolik času totiž potřebovali Blanenští, aby se pokusili zmobilizovat síly a táhli na bránu. A tak zatímco novináři chválili přednostu okresního úřadu Františka Slámu za pravidelné čtrnáctidenní tiskovky, jejichž prostřednictvím dostávali občané informace ze státních úřadů (a byli tím vzděláváni v systému), některé politické špičky Blanska kuly pikle a shromažďovaly argumenty k jeho odvolání.

Byl to rok voleb do obecních zastupitelstev, rok výstaveb penzionů pro důchodce, rok naděje v podobě telefonního přístroje v každé domácnosti, neboť se digitalizoval Telecom, rok vášnivých diskusí kolem vody, kdy i sám blanenský starosta Vykydal musel konstatovat, že voda z Boskovické přehrady přitékající přivaděčem do Blanska je rezavá a že na jeho opravy je třeba 10 milionů korun, rok dělení zemědělských družstev na akciovky a to ostatní, rok nadějí ve spravedlnost, kdy i boskovický starosta postavivší své auto tam kde neměl, dostal botičku, rok, kdy se na Vysočině přestaly pěstovat brambory, rok zahájení výstavby radiolokátoru na Skalkách, z něhož se dnes dozvídáme, zda na východní Moravě prší, rok, kdy se v Boskovicích zase začalo vařit pivo, rok restitucí velkých majetků, rok, kdy se našim novinám, potažmo kolegovi Burgrovi podařilo dokázat radnici, že vydala špatnou vyhlášku a že město bude vracet neoprávněně vybrané nájemné.

Možná tehdy, když bylo některým úředníkům šlapáno na paty, vzrostla nevole vůči Regionálním novinám ze strany některých lidí z boskovické radnice. A občané naopak pochopili, že Regionální noviny kopou za ně.

### Restituce

*2/1994*

Na nejrozsáhlejší a nejproblematičtější památkový objekt v okrese – letovický zámek – byly vzneseny restituční nároky v rámci restituce tzv. velkých majetků. Rozhodnutí o restituci mělo být hotovo do konce roku 1993, hrabě Kálnoky ale nepředložil všechny náležitosti.

*Rohlík pro okres*

Bývalá budova ONV v Boskovicích byla vrácena městu. To stanovilo nájemné pro Střední odborné učiliště zemědělské, které ji užívá, ve výši 558 tisíc korun ročně. To uvolní pro potřeby okresu v letošním roce dvě patra, dvě spodní bude užívat další dva roky.

*7/1994*

Souhrn restitučních nároků zahrnuje téměř 20 tisíc hektarů půdy (…) Na tiskové konferenci se hovořilo především o postupu restitucí ve vztahu k významným památkovým objektům okresu. Ty se týkají rodin Salm-Reiffersheidt, Mensdorff-Pouilly, Kálnoky, Serenyi a majetků Huberta Svobody a Gustava Riedla. Ve všech případech jsou restituční nároky uplatňovány v plném rozsahu odňatého majetku. (…) Nejméně problematickým a současně nejbolavějším případem je na Boskovicku vracení majetku rodině Mensdorff-Pouilly. (…) Zatím bylo vlastnické právo uděleno pouze k zámku, hradu, rezidenci a k sudickému dvoru. V řešení je dosud skleník, jízdárna, dvůr a dva objekty v Červené zahradě. O těchto totiž sdělilo město Boskovice Okresnímu pozemkovému úřadu, že dohodu neuzavře, protože se domnívá, že zde došlo k zásadní přestavbě a tedy změně charakteru stavby. A to přesto, že Ústav soudního inženýrství toto tvrzení nepotvrdil.

Celé Blanensko intenzivně prožívá nároky Salmů, ti stejně jako Kálnokyové a Szerényiové nepředložili všechny potřebné doklady.

Specifické problémy vznikají u majetků dědiců Huberta Svobody v Křetíně a Gustava Riedla v Borotíně. Kromě jiného zde dochází k neshodám dědiců a jejich právních zástupců, v případě Riedelova majetku jde dokonce o žalobu na zneplatnění závěti.

*15/1994*

Materiály k jednotlivým případům jsou uloženy v archivech po celém území republiky a proto pracovníkům pozemkového úřadu podle sdělení jeho vedoucího Stanislava Skřipského nezbývá, než aby sami hledali potřebné doklady, což je postup značně zdlouhavý a náročný a zbytečně komplikuje vydávání majetku.

*22/1994: Restituce Mensdorffů precendensem*

Rozhodnutí městské rady v Boskovicích o nutnosti opravit havarijní stav střechy bývalého kláštera na Hradní ulici (…) se dostává na veřejnost v době, kdy proběhlo jednání Ústavního soudu o rozsudcích okresního a krajského soudu o vydání tohoto objektu. Senát zrušil usnesení obou soudů, podle nichž bylo restituční řízení zastaveno s tím, že porušily zákon, neboť neinformovaly žadatele – rodinu Mensdorff-Pouilly – o formálním nedostatku žádosti. Ten spočívá v tom, že žádost o restituci byla adresována Městskému úřadu v Boskovicích a nikoliv Městu Boskovice. Tento aspekt žádosti byl v době, kdy městský úřad uváděl své důvody k nevydání majetku, obecně znám a používán jako jeden z hlavních důvodů k nevydání.

Podle názoru některých soudců je rozhodnutí ÚS použitelné jako precedens, neboť úřady a soudy v této záležitosti neplnily své základní povinnosti.

### Privatizace

Privatizovány podniky, jejichž zřizovatelem je město Boskovice – Odpovídá starosta Zdeněk Měcháček: „Technické služby by měly být převedeny na základě základního privatizačního projektu do majetku města. Bytová správa půjde do likvidace, její činnost přebere město 1. dubna.“ V novoročním projevu ale starosta tvrdil, že bude převedena na město.

Budovu Uhelných skladů převezme město, sklad bude prodán obálkovou metodou.

Přímým prodejem předem určenému zájemci byl privatizován státní podnik Umělecká keramika v Kunštátě. Jejím majitelem se stala společnost Moravia Art rekrutující se ze zaměstnanců podniku.
6|94 Do druhé vlny kuponové privatizace je zařazeno i devět akciových společností se sídlem v okrese Blansko. Pro ty, kteří se své body rozhodli investovat přímo do podniků, se tak nabízí majetek v hodnotě pěti set milionů korun.

První vlnou již prošly Adamovské strojírny, Tylex a MŠLZ Velké Opatovice, jejich akcie tehdy nebyly zcela rozprodány. Na burze si stojí celkem dobře, hodnoty jsou 1 155 resp. 1 180 korun. Postavení MŠLZ není proti nim příliš záviděníhodné, akcie mají hodnotu 147 korun.

Dalších šest podniků je zařazeno nově – blanenské a boskovické ČSAD, olešnický Moraviaflor, OBOS (původně brněnské Potraviny), Svitex (dříve Vlněna), ZZN Skalice.

Restituční zákon nedovoluje vracet majetek právnickým osobám. Téměř tři roky trvalo řešení privatizace olešnické mlékárny. Ze tří zájemců se projekt Rolnického mlékárenského družstva dostal až na třetí místo, přesto nakonec poté, co vítězové souztěže nezaplatili povinných deset procent kupní ceny v termínu, se firma, již zemědělci založili za první republiky, vrací do rukou prvovýrobců.

### Proč má být odvolán přednosta Sláma

Na programu jednání české vlády měl být 10. srpna návrh na odvolání přednosty Okresního úřadu Blansko Františka Slámy. Ministr vnitra Jan Ruml ho stáhl na poslední chvíli. Přednosta se o uvedené skutečnosti dozvěděl neoficiálně týden předem, po četných urgencích se mu podařilo promluvit s náměstkem Vladimírem Zemanem. Ten se omluvil za to, že ho s celou záležitostí neseznámil jeho kolega, který z ministerstva mezitím odešel. I proto byl návrh pozastaven.

Návrh údajně podali představitelé čtyř politických stran okresu Blansko – ODS, KDU-ČSL, ODA a KDS, některé zdroje uvádějí i ČSSD. Právě tak se rozcházejí informace o tom, zda byla žádost odeslána ministru Rumlovi už v březnu, či poté, co 11. července z okresu odešly vnitrem vyžádané podklady s vyjádřením k žádosti Boskovic o obnovení okresu.

Slámovi bylo údajně vytýkáno nedostatečné prosazování politiky vlády, arogantní chování vůči starostům, nedostatečná spolupráce se stranami, ovlivňování okresního shromáždění či kontakty se starými strukturami.

Při návštěvě u ministra Rumla se představitelé ODS Horníček (Boskovice) a Nejezchleb (Blansko) dozvěděli, že celá záležitost nebyla dotažena a navíc byla zpolitizována. Žádost je dávána do souvislosti se snahami o obnovení boskovického okresu, údajně jsou na ní razítka okresních organizací.

V důsledku některých skutečností složila například všechny stranické funkce místostarostka Boskovic Milada Pospíšilová (KDU-ČSL).

*—Jim*

### Jde o zvůli jednotlivců?

…Avšak na druhou stranu ubírá cti těm, kdo onu žádost napsali a podepsali. Jejich podivné, tajemné a nefér jednání napovídá o jednom. Žádost není podložena věcnými a konkrétními důvody a je spíš akcí jednotlivců než jednotnou vůlí rozhodujících politických sil okresu.

O naprosto obecných důvodech obsažených v žádosti se zmiňují i na ministerstvu. Kdo zná pravomoci přednosty a strukturu funkce okresního úřadu, musí se zasmát údajným obviněním o arogantním chování vůči starostům, ovlivňování okresního shromáždění či nedostatečném prosazování politiky vlády. Přednosta totiž není volený politický představitel, nýbrž vládní úředník, který nesmí na politickou či jinou příslušnost hledět. Přednosta je pro starosty partner a ne jejich nadřízený. A jak vyplývá z reakce mnoha starostů blanenského okresu v tisku, nemají proti přednostovi vážnějších výhrad. Důvody žádosti, které se pohříchu objevují jaksi na konci volebního období, tedy v žádném případě neobstojí.

A jak je to s těmi podpisy? S jistotou lze již dnes říct, že žádost podepsali zástupci ODS, ODA a KDU-ČSL, případná účast KDS nebo ČSSD není zcela jasná. V tomto případě však nejde o to, kdo za koho co podepsal. ODA a KDS nemají okresní strukturu a tedy ani své demokraticky volené okresní představitele. Navíc jsou to strany, které v okresním kontextu nehrají žádnou významnou roli. 
Boskovičtí zástupci ČSSD a KDU-ČSL v jejich okresních výborech se dušují, že o ničem nevědí. Pouze u KDU-ČSL se objevuje náznak, že výbor o věci jednal a nakonec bylo prý členům namísto hlasování sděleno, že strana svůj podpis pod žádost připojí. Nejjasněji je u ODS. Podpis jejich zástupce je ryze blanenskou záležitostí bez vědomí boskovických členů. Jak se tedy zdá, demokraticky udělený mandát k podpisu žádosti neměl ani jeden ze zástupců uvedených politických stran.

Suma, sumárum, shrnuto a podtrženo. Nejasné výhrady vůči přednostovi, které by měli vznášet spíš starostové, se objevují v dokumentu jakýchsi zástupců politických sil okresu. Díky jejich mlčení a mlžení se však jednotná politická vůle jeví spíše jako shodná osobní zvůle jednotlivců a připomíná doby nedávno minulé. Legitimní snahu o rehabilitaci boskovického okresu tak má odnést přednosta okresního úřadu jenom proto, že je Boskovák, že mezi blanenskou a boskovickou částí ODS existují rozpory a že některým lidem navyklým zřejmě na jiné, pro obyčejného člověka podivné způsoby, se nelíbí ani osoba přednosty, ani boskovický okres.

Do třicet let jitřených a po roce 1989 urovnaných vztahů mezi Boskovicemi a Blanskem tak v posledním roce zanáší několik nezodpovědných jedinců nový neklid.

*—rolf*