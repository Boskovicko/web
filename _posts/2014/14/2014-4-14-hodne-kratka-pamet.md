---
title: Hodně krátká paměť
authors: Petr Ševčík
category: napsali nám
tags: 14-2014
---

Chtěl bych se zeptat, proč se ve škole neučí vlastenectví? Že je to trapné, když jsme v Evropě a všichni jsme si rovni? Nebo že to snad nemá smysl v dnešní době? Nebo je to jen český komplex, kdy přivřeme oči a necháme se unášet tak jako tolikrát v historii? Nebo jen křičíme, když se nám nemůže nic stát?

Tolik k trapným otázkám. Ukrajina je suveréní stát, i když byla kdysi pod nadvládou Ruska, tedy Sovětského svazu. To bylo mnohem víc států a vlastně skoro i my – Československá socialistická republika.

Chci reagovat na události na Ukrajině, i když asi 80 % lidí to bere, že je to daleko a co by se „nám“ mohlo stát? Ano je to daleko a my přece chceme topit plynem a jezdit auty. Takže proč bysme měli reagovat, když jsme malí a je nám dobře? Myslím, že právě proto, že jsme malí, bychom měli reagovat – křičet – řvát. Protože když se malí nepostaví za sebe, ale budou stát jen tak v řadě, ten velký je srazí a prosadí si svou demagogii. 

Jak vám všem bylo při sledování filmu Pelíšky? Mně bylo do breku a to jsem to nezažil. Kvůli dětem to nechci zažít. Pan Sobotka se odvolává na miliardy, které máme z obchodu s Ruskem. Chci říct, že pokud si teď nesedneme a neřekneme si dost – ať to stojí, co to stojí, bude nás to stát nejenom peníze, ale i životy. Podívejte se na pár dokumentů z roku 1933–1939. Taky nikdo nevěřil. A bolelo to celý svět. Je mně znovu do breku. Mám strach. Mám děti. Nevím, jak mám jinak řvát!