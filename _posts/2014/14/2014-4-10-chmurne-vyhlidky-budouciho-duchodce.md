---
title: Chmurné vyhlídky budoucího důchodce
authors: Petr Meluzín
category: publicistika
tags: 14-2014
---

Co se dá dělat, čas nezastavíš, řekl jsem si onehdy po ránu, mžouraje na sebe do zrcadla. Hlavou se však začaly honit černé myšlenky. Důchod, záchranný pás stárnoucího občana, je zatím v nedohlednu, navíc při valorizacích podle Kalouska s ním vyjde málokdo. A to ještě nevíme, co chystá Babiš. Ke všemu si připadám jako ten osel, kterému mazaný oslař pověsil před čumák na klacek mrkev a chudák oslík se ji marně snaží dostihnout. Podobně je to s věkem odchodu do důchodu – čím jsem starší, tím víc se důchod vzdaluje. Naše děti nejspíš mohou starobní důchody klidně zrušit, neboť se jich většinou nedožijí.

Jenže člověk po padesátce má stále častěji jinou starost – jak sehnat jakékoliv zaměstnání, aby před dosažením důchodu nezahynul hladem. Ony takové dávky v hmotné nouzi opravdu nejsou bůhví co, zkuste vyžít se třemi a půl tisíci měsíčně. A to ještě nesmíte zlobit, jinak vás na půl roku vyškrtnou z evidence. Výsledkem je pak člověk bez příjmů, který si ale musí začít platit 1150 káčé zdravotního pojištění. Z čeho, to mo(u)dří ministři asociálních věcí nějak nedomysleli. Neplatíš? Bu bu bu, pošleme na tebe exekutora a bude z tebe bezdomovec na to šup.

Když jsem ve svých úvahách došel až sem, zmocnila se mne deprese. Vzpomněl jsem si na obrázky zanedbaných nešťastníků, vybírajících popelnice a kontejnery, ve kterých někteří i přespávají. Ale no tak, vždyť nemusí být tak zle, zkoušel jsem sám sebe povzbudit. V Evropské unii prý končí v popelnicích polovina všech potravin. No sláva, hlady určitě neumřu.

Jásal jsem předčasně. Když jsem při snídani procházel titulky internetových novin, málem mi zaskočilo. Tři muži měli být postaveni před soud, protože ukradli vyhozené potraviny z popelnice u supermarketu. V noci přelezli plot, a když se od kontejnerů vraceli s jídlem za 33 liber, policisté je zatkli a 19 hodin drželi ve vazbě. Potraviny pak policie vrátila supermarketu. Jistě měli velkou radost, že je mohou znovu vyhodit. Horlivý prokurátor ty tři lumpy obvinil podle Zákona o potulce z roku 1824, neboť jiný vhodný paragraf nenašel. Šlo ovšem o zločin natolik závažný, že odmítl obvinění stáhnout, i když ho o to žádal „okradený“ supermarket. Nakonec k tomu prokurátora donutil jeho šéf, neboť veřejné mínění se proti takové pitomosti hlasitě ozvalo. Stalo se letos ve Velké Británii.

Na chvíli se mi ulevilo. Popelnice tedy dál zůstávají poslední nadějí bezdomovců, nezaměstnaných i nás budoucích důchodců. Brzy mě však znovu přepadly chmury – nejsme totiž v Británii. Čeští zákonodárci už vymysleli větší nesmysly než onen prokurátor, veřejné mínění se u nás ventiluje výhradně u piva. A soukromý majetek je přece svatý, i kdyby šlo o…