---
title: Je čas ošetřit zahradu proti nemocím a škůdcům
authors: Petr Kumšta
category: publicistika
tags:
- Rady do zahrady
- 14-2014
---

Letošní jaro je neobvykle teplé ve srovnání s typickým dublovým počasím, které bývá velmi nestálé, prostě aprílové. Dlouhodobá průměrná teplota se v nadmořské výšce 400 m tradičně pohybuje kolem 7 °C a s každými 100 metry klesá o 0,7 °C, takže v 600 m dosahuje jen asi 5,5 °C. Teplota půdy se již zvyšuje ve všech vrstvách, na povrchu se od počátku do konce měsíce běžně zvýší z 8,5 °C na 14 °C a v hloubce 20 cm ze 7 °C na 11 °C, v 60 cm z 6,5 °C na 9 °C a ve 100 cm z 5,5°C na 8 °C.

Zvyšovat by se v tuto dobu měly i dešťové srážky, v nadmořské výšce 400 m v dubnu by běžně napršelo 45 až 50 mm a v 800 m až 70 mm vodního sloupce, což je asi 70 litrů/m². I přesto potřebují nové výsadby a mělce kořenící rostliny závlahu, natož při letošním suchém průběhu jara.

Slunce je nad obzorem o 1,5 hodiny déle, tedy 14,5 hodin a tvoří asi 9 % celoročního úhrnu.

Většina rostlin vstupuje do vegetace od kořenů po pupeny a také mikroorganismy v půdě začínají být aktivní.

### Strupovitost jabloní a hrušní

U odrůd náchylných k tomuto onemocnění začněte s postřiky již před kvetením, protože v tomto období se začínají uvolňovat z opadaných listů z minulé sezony spory – původci onemocnění. První dva postřiky provedeme ještě před květem, další bezprostředně po odkvětu stromů. Za deštivého počasí pokračujeme v ošetřování až do června v deseti až čtrnáctidenních intervalech. Pokud jsou hrušně vysazeny v oblastech se silnějším výskytem rzi hrušňové měli bychom dávat přednost přípravkům Baycor, Dithane, Novozir nebo Polyram, které jsou účinné i proti rzím.

Přípravky proti strupovitosti: Baycor 25 WP, Delan 700 WDG, Dithane M 45, Chorus 75 WG, Merpan 80 WDG, Mythos 30 SC, Syllit 65, Rubigan 12 EC, Zato 50 WG. Lépe než často používat k ochraně tyto chemické přípravky je vhodnější pěstovat odrůdy odolné proti strupovitosti. K takovým u jabloní patří například Angold, Blaník, Bláhovo oranžové, Selena, Goldstar, Petra, Tábor, Topaz nebo Vltava. Z hrušní mezi odolnějšími najdeme odrůdy Alice, Clappova, Milada, Konference, Manon, Monika, Amfora, Blanka, Bohemica, Nela, Jana, Dita a Dicolor.

V posledních letech se do praxe postupně zavádějí biologické přípravky na ochranu rostlin od firmy Biocont laboratory Brno. Jeden z nejvýznamnějších přípravků proti houbovým chorobám jádrovin je přípravek Alginure. Hlavní uplatnění je proti strupovitosti, ke zvýšení jeho účinnosti se může použít v kombinaci s měďnatým přípravkem Kocide (Alginure 0,8 až 1 % a Kocide 0,2 %). Alginure také působí proti padlí, černím, hnilobám a skládkovým chorobám.

### Pilatky švestková a jablečná

Způsobují takzvanou ranou červivost malých plůdků. Za rok mají jen jednu generaci. Škůdce přezimuje ve stádiu larev v půdě. Dospělé pilatky nalétají na kvetoucí stromy a samičky kladou vajíčka do kalichů odkvétajících květů. Chemický zásah je proto potřeba provést již při dokvétání stromů, ale nejpozději těsně po odkvětu. Chemickou ochranu můžete podpořit i bílými lepovými destičkami. Přibližně deset dnů před předpokládaným začátkem kvetení byste je měli rozvěsit do korun stromů, kde poslouží nejen ke sledování náletu dospělců, ale i na přímý odchyt samiček pilatek. Přípravky k ochraně proti pilatkám: Calypso 480 SC, Mospylan 20 SP.

Od loňského roku je k bioochraně jabloní proti pilatce jablečné povolen odvar z quassiového dřeva. Doporučená dávka na 1 ar je odvar ze 40 gramů quassiového dřeva, dodavatel: Biocont laboratory Brno.

### Puchrovitost švestek

V posledních letech se u slivoní objevuje jako nejzávažnější onemocnění puchrovitost způsobená houbou Taphrina pruni. Houba totiž přezimuje jako mycelium v mezibuněčných prostorech pletiv letorostů. Na jaře prorůstá do květních pupenů a základů semeníků. Pletiva pak nadměrně bují, pecka se nevyvíjí, nebo zasychá. Deformovaný plod nazývaný puchr se zvětšuje až na několik centimetrů. Zpočátku je zelený, později hnědý, na povrchu pokrytý bělavým povlakem askospor. Napadené letorosty se kroutí, zduřují, žloutnou a červenají. Pro výskyt choroby jsou příznivé polohy s vysokou vzdušnou vlhkostí. Více trpí stromy zanedbané, s hustou korunou. Výskyt podporuje i pozdní nástup jara a dlouhá doba kvetení. Choroba se projevuje v době nalévání pupenů, případně rašení, až do konce kvetení. Preventivně stříkáme přípravkem Champion nebo Kuprikol.

### Péče o vinnou révu

Vinná réva potřebuje k nástupu do vegetace teplotu kolem 10 °C, kdy začíná proudit míza zpočátku tvořena jen vodou, později obohacena o sušinu. Tato doba je nejvhodnější k vyvazování tažňů, protože je možné je ohýbat bez nebezpečí zlomení. Tažně se ohýbají do oblouků, aby vyrůstající výhony rostly stejně intenzivně. Kromě tažňů je často potřebné vyměnit i úvazky u kmenů, aby se do starého dřeva nezařezávaly. Pokud se uvazují loňské letorosty pro tvorbu nových kmenů, je potřebné je uvázat na několika místech, aby se pod tíhou narůstajících výhonů nezlomily.

### Škůdce růží

Pilatěnka drobná patří mezi nejnápadnější škůdce růží, protože způsobuje podélné stáčení listů do tvaru trubiček. Listy se svinují až po nakladení vajíček pod pokožku spodní vrstvy listů. Larvy škůdce se vyvíjí ve vzniklých trubičkách. Za rok má pilatěnka jednu generaci. Ochrana spočívá ve dvou postřicích rostlin, a to na začátku rojení dospělců a potom za dva týdny. První postřik se v nejteplejších oblastech provádí již ve druhé polovině dubna. K chemické ochraně můžeme použít přípravky: Actellic 50 EC, Diazol 50 EW, Karate Zeon 5 CS.

### Výsev a výsadba

Před výsevem semen zeleniny nebo výsadbou zapravíme do půdy podle potřeby minerální hnojiva, kompost nebo granulované organické hnojivo. Minerální hnojiva zapravujeme do půdy s dostatečným předstihem, alespoň tři týdny, jinak mohou nastat problémy se vzcházením některé zeleniny. Příliš suchý pozemek předem dostatečně zavlažíme, po oschnutí urovnáme a naznačíme si řádky, do kterých budeme zeleninu vysévat či vysazovat. Na venkovních stanovištích pokračujeme ve výsevech ředkvičky, hrášku, ředkve a mrkve, začínáme vysévat červenou řepu salátovou. Vysazujeme ranou košťálovou zeleninu, salát hlávkový, ledový a rané brambory.

Bylinky předpěstujeme v krytých prostorách nebo je sejeme přímo na venkovní stanoviště. Ve druhé polovině měsíce vyséváme zimní odrůdy póru.