---
title: MASky znají výsledky dotazníků. Lidé chtějí hlavně kvalitní silnice
authors: Marek Osouch
category: zpravodajství
tags: Boskovicko MAS 14-2014
---

Místní akční skupiny (MAS) již mají k dispozici výsledky dotazníků, ve kterých se ptaly obyvatel regionu, na co by měly dotace prostřednictvím MAS směřovat. Nejčastěji skloňovanými problémy je špatná kvalita silnic, nedostatečná podpora podnikání či zařízení a aktivity pro volný čas.

S letošním rokem končí nejen v našem regionu, ale v celé Evropské unii jedno plánovací období dotací. Jak bude fungovat čerpání dotací od příštího roku, ještě v kancelářích MAS neví. „Strategie je zatím stále v přípravě. Doposud totiž nebyla ministerstvem pro místní rozvoj schválena ani metodika pro její tvorbu. Řídíme se její pracovní verzí, která se s každou aktualizací vyvíjí. Předpokladem je její dokončení během podzimu,“ uvedla manažerka MAS Boskovicko PLUS Radka Bezděková. Podle předsedy MAS Partnerství venkova Stanislava Kamby je jednou z myšlenek, že by se velká část evropských dotací rozdělovala právě formou Místních akčních skupin.

Obě skupiny proto jen nečekají na pokyny z ministerstva, ale snaží se jít mezi lidi a diskutovat s nimi o rozvoji své obce a regionu. V loňském roce proto vyzývaly místní obyvatele, aby jim pomohli v plánování jejich strategie a vyplnili jim dotazníky, co si přejí v regionu zlepšit a s čím jsou naopak spokojeni. 

Každá MASka měla dotazník trochu odlišný, nicméně v základních věcech se shodovaly. Podle obyvatel by měly peníze jít převážně na rekonstrukce silnic. Někde lidé uvedli i konkrétní komunikace, se kterými nejsou spokojeni. Mezi takovými se objevila například silnice z Letovic směrem na Křetín, jejíž oprava se plánovala sice už před rokem, nakonec se ale odložila, protože investor včas nedodal projekt. Na špatný stav infrastruktury však upozorňovali obyvatelé téměř v každé obci. Se silniční dopravou úzce souvisí také chodníky kolem silnic. Podle lidí jich je málo, navíc v některých případech auta ohrožují svou rychlostí chodce. Chtějí proto, aby se více dbalo na dodržování rychlosti, případně se zřídila opatření na zklidnění dopravy. V menších obcích, jako jsou Uhřice, Světlá nebo Míchov je navíc podle dotázaných problémem, že nemají ve svých obcích čističky odpadních vod či na ni nejsou napojeny.

Druhou kapitolou, která je oběma skupinám společná, je oblast podnikání a nezaměstnanosti. Podporu podnikání vyhodnotili lidé v dotazníku MAS Partnerství venkova nejhorší známkou z hodnocených oblastí. Oslovení z obou regionů se pak shodovali ve špatné nabídce zaměstnání přímo v místě bydliště. Jako velmi užitečné vidí lidé na Boskovicku podporu veřejně prospěšných prací, které by organizovala obec. S dopravou z místa bydliště za prací jsou lidé většinou spokojeni, pokud nemusejí dojíždět přes hranice krajů, kde již neplatí IDS.

Třetí oblastí, na kterou se místní akční skupiny zaměřovaly i v minulém plánovacím období, je zemědělství. Jako hlavní prioritu, kterou má MAS Partnerství venkova podporovat, ho v dotazníku zvolilo dvanáct procent lidí. Na Boskovicku vidí lidé zemědělství pozitivněji. Jen třetina se domnívá, že je zemědělství na ústupu a že se zaměřuje na druhotnou výrobu. Naprostá většina lidí by také uvítala rozšíření nabídky místních zemědělských produktů. Neshodnou se však již, zda pro ně hraje prvotní roli místo původu produktů, nebo cena.

Další složkou, na kterou se MASky lidí ptaly, představovaly volnočasové aktivity. Lidé by v tomto směru uvítali v obou regionech rozvoj cyklostezek, které však nepovedou po silnicích. Dále vnímají jako důležité rozvoj sportovních zařízení, hřišť pro různé věkové kategorie a také větší podporu kulturního vyžití, kam patří koncerty, přednášky či poznávací zájezdy. Výsledky u této kategorie v oblasti MAS Boskovicko PLUS však mohou být ovlivněny tím, že více než polovina respondentů je aktivním členem nějakého sdružení nebo spolku.

Kde se však už obě místní skupiny mírně rozcházejí, je pohled na sociální služby. Lidé v obcích MAS Partnerství venkova chtějí budovat startovací byty pro mladé rodiny a mít pečovatelskou službu pro seniory, která jim bude například vozit obědy. Na Boskovicku je šedesát procent respondentů s úrovní a rozšířením sociálních služeb spokojeno.

Dotazník u MAS Partnerství venkova byl rozsáhlejší a zahrnoval ještě otázky na téma, co je pro lidi v obci nejdůležitější a zda jsou ochotni pomoci s rozvojem obce. Pro necelou třetinu dotázaných je důležitá hlavně údržba veřejného prostranství, čtvrtina chce v obci více zeleně. Oslovení lidé by klidně pomohli s rozvojem obce, například formou úklidu veřejného prostranství nebo s pořádáním kulturních akcí.

Co však MASky trápí nejvíce, je nízká účast v dotazníkovém šetření. U obou místních akčních skupin totiž dotazník vyplnilo zhruba jedno procento obyvatel daného regionu. Podle Ivy Přichystalové z MAS Partnerství venkova je důvodem takto nízké účasti rozsáhlost dotazníku. Konkrétně u této MASky má patnáct stránek. „V podstatě se dá mluvit o nepřímé úměře mezi rozsahem a návratností dotazníku. Proto také pro nás výsledky dotazníkového šetření nepředstavují bernou minci, ale spíše odrazový můstek a inspiraci pro další fáze přípravy strategie, kam spadá i veřejné projednávání,“ vysvětlila Přichystalová. Všechna veřejná projednávání ještě nejsou u konce a podle Přichystalové jsou důležitější než samotné dotazníky. „Průměrná účast na veřejných projednáváních v současné době činí asi deset lidí na obec, ale je třeba brát v úvahu, že se v drtivé většině jedná o malé obce do pěti set obyvatel. Navštívili jsme zatím devatenáct obcí z pětadvaceti a nejlidnatější Letovice nás teprve čekají,“ dodala Přichystalová s tím, že díky setkáním získávají o obci a jejích potřebách mnohem celistvější obraz. MAS Boskovicko PLUS se podle Radky Bezděkové nyní snaží zjišťovat potřeby spolků a drobných podnikatelů.