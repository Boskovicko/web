---
title: Pro sociální služby je letos určeno více peněz, ne všichni však dostali vyšší dotace
authors: Petra Bílá
category: zpravodajství
tags:
- Boskovicko
- sociální služby
- 14-2014
---

Poskytovatelé sociálních služeb mají jasno, s jak vysokými finančními prostředky budou moci v letošním roce hospodařit. Úředníci z ministerstva práce a sociálních věcí jim dali k dispozici více než sedm miliard korun. „Peníze připadly mezi přibližně osmnáct set subjektů na pět tisíc sto registrovaných služeb. Před rokem byla rozdělovaná částka nižší a činila šest a půl miliardy korun,“ vypočítal Petr Sulek z tiskového oddělení ministerstva práce a sociálních věcí. Poskytovatelům sociálních služeb se tedy bude žít o něco lépe.

„Výsledek dotačního řízení je pro nás příznivější. Ve výši příspěvku z ministerstva jsme se vrátili zhruba na úroveň roku 2012.  Letos nám bylo přiznáno více než dvanáct milionů korun. Zřizovatel, kterým je město Boskovice, nám poskytne příspěvek ve výši přibližně deseti procent rozpočtu naší organizace, tedy pět a půl milionu korun,“ sdělila ředitelka Městské správy sociálních služeb Boskovice Marie Sáňková. Ta pro srovnání uvedla, že loni z ministerstva získali devět a tři čtvrtě milionu korun a město se proto podílelo více než sedmi miliony korun. „Ze srovnání rozpočtů je zřejmé, že bude přetrvávat úspornost a efektivita rozpočtu. Příznivá je však skutečnost, že od zveřejnění výsledků dotací, tedy od konce ledna, víme, že máme zajištěné prostředky na zajištění celoročního provozu organizace a poskytování služeb sociální péče v neomezeném rozsahu i kapacitách. Můžeme průběžně během roku provádět potřebné opravy, údržbu a obnovu majetku. V loňském roce jsme až do září byli vystaveni rozpočtovému provizoriu a vyjednávali jsme dofinancování ze zdrojů ministerstva i zřizovatele.

Naopak Centru sociálních služeb Letovice byla přiznána dotace ještě o něco nižší než loni. „Letos jsme obdrželi dva a půl milionu na provoz domova pro seniory a jednašedesát tisíc korun na pečovatelskou službu. Protože není možnost žádat v druhém kole o navýšení dotace, zřizovatel na základě naší žádosti schválil krytí výpadku použitím reservního fondu organizace. Město Letovice poskytne příspěvek na provoz domova pro seniory ve výši tři miliony osmnáct tisíc korun a na pečovatelskou službu jeden milion tři sta padesát devět tisíc korun,“ konstatoval ředitel Centra sociálních služeb Letovice Ivo Kubín. Ten dodal, že nezná objektivní důvod, proč dotace přiznaná organizaci byla pokrácena. „Loni jsme jako každoročně v rámci krytí finančního výpadku zvedli úhradu za pobyt a služby uživatelům v domově pro seniory. Tentokrát jsme k tomuto kroku nepřistoupili zejména s ohledem na skutečnost zvyšujícího se počtu uživatelů, kterým důchod nestačí na pokrytí úhrady,“ vysvětlil Kubín.

Jak vysvětlil mluvčí Sulek, dotace na poskytování sociálních služeb jsou nenárokové. Při stanovování výše dotace se vychází především z návrhů příslušného krajského úřadu, který je současně registrujícím orgánem.

Při hodnocení návrhu dotace krajští úředníci postupovali podle nově schválené metodiky hodnocení registrovaných sociálních služeb. „Tato metodika byla zastupitelstvem schválena s ohledem na to, že letos očekáváme přechod financování sociálních služeb na kraje. Na poskytovatele sociálních služeb to nebude mít žádný dopad, je to pro ně jen administrativní záležitost, budou se stejně jako dosud hlásit do dotačního řízení. Ve srovnání s uplynulými roky by měli být poskytovatelé sociálních služeb s výší přidělených peněz spokojení. Pokud nejsou, mohou se obrátit na odbor sociálních věcí a informovat se, v kterých parametrech neuspěli,“ sdělil radní Jihomoravského kraje Marek Šlapal.

Financování sociálních služeb je vícezdrojové a dotace ze strany ministerstva nepokrývají sto procent nákladů provozu dané služby. „V letošním kole dotačního řízení byla povinná spoluúčast jiných zdrojů na financování. Povinný podíl je deset procent. Jiné zdroje jsou například dotace od obcí, od krajů, příspěvek od zřizovatele nebo třeba strukturální fondy. V případě, že služba tuto podmínku nesplní, byl jí adekvátně snížen návrh na dotaci,“ sdělil Sulek. Novou prioritou dotačního řízení byla podpora paliativní péče, tedy péče poskytovaná lidem v poslední fázi jejich života. „Blíže se jedná o podporu zásad a principů paliativní péče v pobytových zařízeních sociálních služeb. K uvedenému opatření bylo přistoupeno s ohledem na fakt, že v České republice zemře sto tisíc osob, z toho šest tisíc v pobytových zařízeních sociálních služeb a tři tisíce v hospicích,“ zdůvodnil mluvčí Sulek.