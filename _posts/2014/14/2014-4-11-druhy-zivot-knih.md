---
title: Knihy, které dostávají šanci na druhý život
authors: Andrea Šrámková
category: kultura
tags: Boskovice Letovice 14-2014
---

Shromáždit odložené knížky po dětech a pomoci těmto textům najít nové čtenáře, to je jedním z cílů dvouměsíční kampaně Druhý život dětské knihy, která minulý týden začala v Boskovicích. Po akci letovické knihovny Dejte knihám druhou šanci je to další projekt, který se zaměřuje na využití publikací, na něž by se jinak v rodinných knihovnách jen usazoval prach. Jde tedy o hledání cesty knih k novým čtenářům.

Až do konce května může každý, kdo by rád boskovickou akci podpořil, přinést do informačního centra nebo do městské knihovny dětskou literaturu. „Chceme knihy v době, kdy je jejich cena poměrně vysoká, zpřístupnit je i dětem v dětském domově nebo v sociálně slabších rodinách,“ uvedla při zahájení projektu místostarostka Boskovic Jaromíra Vítková. Vítané jsou knihy pro všechny dětské věkové skupiny. „V současné době v domově žije 39 dětí ve věku od 3 do 23 let. Přivítáme proto knihy od leporel a dětských říkadel až po dobrodružné knížky, románky nebo například knížky o autech, fotbale a sportu vůbec. Na oplátku dárcům připravíme na obě sběrná místa publikaci o rozhlednách v okolí, kterou zpracovaly naše děti,“ doplnila ředitelka Dětského domova Boskovice Jarmila Štůlová.

Do knihovny mohou nosit knížky i v Letovicích, a to už od loňského října. Mají zde vyhrazen prostor, kam lze knihy odložit. Knihovna tímto způsobem rozšířuje své knihovní fondy především o nově vydanou literaturu – zájem zde mají hlavně o knihy vydané po roce 2005. „Čtenáři nám knihy opravdu nosí, řádově jde už o desítky. Vybereme z nich ty, které jsou vhodné k zařazení do knižního fondu, část jich necháme k volnému rozebrání jiným čtenářům a bohužel některé knihy jsou už nepoužitelné a ty putují do sběru,“ uvedla letovická knihovnice Evženie Smílková. Přitom každá kniha, která u nich dostane druhou šanci, nese označení Jsem darovaná. 
