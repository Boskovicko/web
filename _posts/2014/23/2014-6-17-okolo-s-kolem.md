---
title: Okolo s kolem podvacáté 
authors: Lubomír Slezák
cover-photo: http://i.zoul.cz/gZcDlV2.jpg
category: sport
tags:
- okres Blansko
- cyklistika
- 23-2014 
---

„Od začátku naplno a postupně přidávat“, s tímto heslem Ivoš Vinkler před dvaceti lety uspořádal první ročník cyklistického nezávodu Okolo s Kolem. Začalo to jako malá firemní akce, pro utužení kolektivu.

Letošního jubilejního ročníku se zúčastnilo téměř 400 cyklistů. Poslední květnovou sobotu je čekala tradiční trasa z letovického koupaliště na Rudku, Ústup, Trpín, Bystré, Svojanov, Křetín a zpět. Trať dlouhá necelých 60 km je vybrána po silnicích, na nichž není velký provoz, tedy pro cyklisty ideální.

Zpestřením letošního pelotonu byl Ivan Křivánek ze Slavkova, který část trasy absolvoval na „Dresině“, což je dřevěné kolo bez pedálů.

Celý den zakončil večerní program na koupališti a slavnostní ohňostroj. Po dvaceti ročnících, které Ivoš Vinkler organizoval téměř sám, mu účastníci vzkazují: *Ivoši děkujeme, nekončíme.*