---
title: Setkání s rytířem
cover-photo: http://i.imgur.com/NPdFzji.jpg
authors: Š. Doležel
category: napsali nám
tags: Boskovice 23-2014 
---

V období od 19. května do 6. června jsem jako student Střední pedagogické školy Boskovice absolvoval povinnou praxi. Pro letošní rok jsem si vybral školní družinu na ZŠ Boskovice – Sušilova. Dostal jsem se do oddělení pod vedením slečny vychovatelky J. Němečkové. Společně s ní jsme pro děti připravili zážitkový čtrnáctidenní projekt Po stopách pokladu boskovického rytíře. Každý den jsem pro děti připravoval ohněm opálené dopisy s úkoly, ve kterých jsem vystupoval jako rytíř Jan z Boskovic. Za splnění úkolů získaly dva klíče od boskovického pokladu.

Děti si z počátku projektu vymyslely svá šlechtická jména rytířů a princezen, dále si vyzkoušely různé tvořivé činnosti jako například výrobu hradu, medaile z hlíny či středověkého erbu. Na konci děti čekalo setkání se samotným rytířem a jeho chotí Terezkou. Absolvovaly při tom strašidelnou cestu na kopec k boskovickému hradu. Kluci byli nadšeni z rytíře a jeho zbroje, holky z hradní paní a jejích šatů. Následovalo pasování na rytíře a princezny, poté jim rytíř předal třetí a poslední klíč od truhly a doprovodil je až k vytouženému pokladu. Na památku od rytíře dostal každý dvě zlaté mince a po společné fotografii jsme se vydali zpět do školní družiny.

Doufám, že se můj projekt dětem líbil a že na sebe budeme dlouho vzpomínat.