---
title: Skleníkový sloupek
authors: Andrea Šrámková
category: publicistika
tags: 23-2014 
---

Res publica, věc veřejná? Žijeme právě v tomto uspořádání státu. Není ideální, ale zatím lidé nevynalezli nic lepšího. Člověk v něm alespoň dostává možnost, vyjádřit svůj postoj k veřejným záměrům komunity, ve které žije, tedy obce, kraje, státu. Druhou věcí je, že toto osobní vyjádření je často smeteno většinou, převálcováno jinými. Nicméně když se neozvu, nikdo neví, že bych něco radši jinak. Čtyři stěny doma, které stesky uslyší, nic nezmění. Jde ve skutečnosti o možnost být slyšen, právo, nebo dokonce o občanskou povinnost, nenechávat věci veřejné plynout lhostejně kolem?

Že jsem si spletla letní název článku? O rajčata a papriky tu opravdu nepůjde, ale o skleník ano. O ten zámecký v Boskovicích a hlavně o prostor kolem něj. V posledních měsících, možná týdnech, se sešlo v různých fázích od plánů až po realizace několik projektů, které se zabývají právě jeho okolím a které budou mít vliv na jeho budoucí podobu.

Chceme u skleníku krásnější park? Proč ne. Radnice připravila deset milionů, oslovila ateliéry a jejich návrhy nabídla k diskuzi veřejnosti. Lidé však o projekty neprojevili zájem, možná jim jen nezbyl čas v onom kolotoči každodenních povinností, plánů a přání. Stejně jako na volby do evropského parlamentu nebo před časem na referendum o výstavbě haly na Slovákově ulici. Jeho výsledek byl tehdy pro radnici nezávazný kvůli nízké účasti voličů. A před referendem zpochybňované podloží už stavbu pozastavilo a o miliony prodražilo.

Nicméně zpátky do parku, ve kterém – v rámci běžící rekonstrukce letního kina – budují oplocení jako odezvu na požadavky organizátorů kulturních akcí. Respektuji. Jednoznačně potřebují mít pod kontrolou, kolik návtěvníků přišlo, kdo zaplatil… Jen mi zatím do koncepce několika ateliéry zvelebovaného parku nezapadají instalované betonové sloupky. Chci věřit, že se na nich co nevidět necitlivě neobjeví pletivo. (Vnímala bych ho podobně jako přešlap při údržbě stromů „řezem na korunu“ na Sokolské ulici, kdy několik měsíců po zásahu  „odborníků“ lípy vzpínají pahýly větví uťatých v půli a žalují světu, co jim to udělal.) A za pletivem, jen o několik desítek metrů vedle snad nebude trčet mezi stromy komín kotelny-školičky.

A ještě jeden projekt, který ocení zejména náctiletí a který by mohl být novou městskou atrakcí i pro turisty, pokud se ho podaří citlivě naplánovat, je v tomto prostoru ve hře: lezecká stěna na zadní straně letního kina. O tom všem se nyní uvažuje - a rozhoduje.

Diskuse radnice s veřejností nejen o parku u skleníku, ale i o hřištích v Boskovicích bude pokračovat: na městském úřadě 18. června od 16.30. Třeba na podruhé přiláká více těch, kterým není jedno, jak to kolem nás vypadá.