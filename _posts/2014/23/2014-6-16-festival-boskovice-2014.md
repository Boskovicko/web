---
title: Festival pro židovskou čtvrť Boskovice 2014 nabízí i podvaadvacáté pestrý program a sází na nezaměnitelnou atmosféru města
authors: Tomáš Trumpeš
category: kultura
tags:
- Boskovice
- Festival Boskovice
- koncerty
- 23-2014 
---

Festival pro židovskou čtvrť Boskovice 2014, pořádaný pražským sdružením Unijazz, proběhne letos od čtvrtku 10. do neděle 13. července. Jedná se již o 22. ročník akce pověstné svou nezaměnitelnou atmosférou, ale také pestrým programem. Festival přinese ve čtyřech dnech jako vždy koncerty, výstavy, divadelní představení, filmy, autorská čtení a mnoho dalšího.

„Většina lidí už festival zná, v zásadě se nic moc měnit nebude, protože si spíše zakládáme na tom, že festival si zachovává svého ducha a atmosféru, kterou má poslední roky. Nemůžeme ho už více nafukovat, věříme, že i pro místní je to tak, že se čtyři dny s festivalem dají vydržet. Program je hotový tak na devadesát procent, aktuality lze sledovat na festivalových webových stránkách,“ uvedl předseda Unijazzu Čestmír Huňát.

### Zahájení

Ve čtvrtek 10. července festivalové dění jako obvykle začne v 16 hodin vernisáží výstav v Muzeu Boskovicka, o hudební doprovod se postará duo Bellevue. Oficiální zahájení festivalu proběhne od 17 hodin v zámeckém skleníku, kde zahraje slovenská kapela Chassidic songs, která představí chasidské písně s netradičním doprovodem violoncella.

Od čtvrtečního rána poběží filmová část festivalu v kině Panorama, večer se od 19 hodin koná také první koncert v synagoze, kde zahraje akustické duo Bellevue, v němž se autor Jan Chaluš věnuje výhradně tvorbě svého oblíbeného polského básníka Juliana Tuwima, jehož básně zhudebnil. Od čtvrtečního večera poběží program také v hudebně-divadelním stanu Potrvá na palouku před hradem. V 19 hodin se na domovské scéně v sokolovně v rámci festivalového programu představí také boskovické amatérské divadlo NABOSO se svou poslední inscenací Lhář podle románu Martina A. Hansena.

V zámeckém skleníku odstartuje ve 21 hodin bluesová scéna Blues Alive 2014, kterou pořadatelé opět chystají ve spolupráci s nejrozsáhlejší přehlídkou tohoto druhu u nás, s festivalem Blues Alive. „Britská dvojice Leonie Evans & Ben Sayer, říkající si Good Biscuits přiveze do Boskovic klasické songy meziválečné bluesové historie, písničky z povodí Mississippi, z laciných náleven, ale i honosných tanečních sálů. Vrcholem večera bude vystoupení jedné z našich nejlepších čistě bluesových skupin Marcel Flemr Band. Dále zahrají Erich Boboš Procházka & Marek Wolf a Radek Vaňkát & Jakub Racek,“ uvedli pořadatelé.

### Hudba

Největší hudební scéna bude jako vždy umístěna v areálu letního kina. Páteční večer se zde ponese v duchu Visegrádské čtyřky. Večer zahájí česká kapela DVA, která představí své nové album Nipomo, následovat bude slovenská kapela Korben Dallas, návštěvníky pak roztančí polští Akurat a závěr bude patřit maďarskému uskupení Korai Öröm. Neméně nabitý bude i sobotní program, kdy se představí projekt WWW Neurobeat + Fajt, Rolling Stones Blues Cirkus 50, Nylon Jail a mezinárodní kapela United Flavour.

Odpolední menší hudební Uni scéna bude fungovat opět na nádvoří Panského dvora, kam se vloni přesunula z prostoru za muzeem. Program zde započne v pátek ve 14.30. Postupně se představí kapely Sklad by Walda, Ira Mimosa, Irish Dew, Martina Trchová Trio, Petr Nikl a Vasilův Rubáš. V sobotu bude scéna fungovat od 13 hodin a zahrají zde Postižená oblast, Dřevěné pytlí v jutových uhlích, Post-hudba, slovenští Kvety Nikotínu, polští Napszyklat, Kazety a The Drain. Nedělní program Uni scény zahájí ve 12.30 Pohlavní nádraží, pokračovat budou Andrej Polanský wtf Emül Langman, The Finally, slovenští Kolowrat a Bratři Orffové.

V zámeckém skleníku bude opět působit česko-německá jazzová scéna, a to v pátek a v sobotu vždy od 19 hodin. V pátek zahrají dvě německá uskupení Mara & David a Christopher Rumble, čeští Los Quemados a poté bude následovat jamsession. V sobotu zahájí jazzový program němečtí Grim, poté se představí speciální česko-německý projekt Marka Novotného, Atomic Gigolo a Limbo.

Komornější koncerty se budou konat také v synagoze, kde mimo jiné zahrají rovněž již domácí hudebníci Irena a Vojtěch Havlovi.

V neděli od 14 hodin bude speciální festivalový koncert hostit také evangelický kostel, kde vystoupí Brno Gospel Choir. 

### Divadla

Sobotní divadelní scénu bude jako tradičně hostit od 14 hodin boskovický hrad. „Leitmotivem sobotního divadelního bloku na hradě bude tentokrát tanec. A to moderní tanec ve svých rozličných podobách. Pro festivalového diváka jsme vybrali především polohy současného tance, které mají blízko k divadlu. Kromě krásy lidského těla a ladnosti pohybu tak tento druh tanečních představení přirozeně tíhne také k napětí a k dramatu,“ přiblížila divadelní program jeho dramaturgyně Magdaléna Kolářová. Diváci se mohou těšit na Taneční divadlo Honzy Pokusila a jeho představení Příběhy pana Brambory, Loco:motion company, Labutí jezero v podání Lachtaního divadla Honzy Kovaříka a na pohybovou akrobacii Vlkoryb v podání Noriho Sawy.

Nedělní divadelní program ve farské zahradě bude zaměřen především na děti. Od 13 hodin zde zahraje svá dvě představení Detektiv Lupa a tajemná věž a Trpasličí pohádka DAMÚZA, následovat bude Divadlo plyšového medvídka s představením Tři šermíři a Divadlo KAM.

Po čtvrtečním představení divadla NABOSO bude divadlo hostit také v pátek boskovická sokolovna, kde od 19 hodin vystoupí izraelský Clip Theater se svou hrou, která je inspirována leteckým útokem na Tel-Aviv a vznikla ve spolupráci se souborem Teatr Novogo Fronta.

Součástí festivalového divadelního pořadu bude také páteční představení pro děti na boskovickém zámku, kde se v rámci Pohádkového hřebínku představí od 17 hodin divadlo Toy Machine s představením Rytíři.

### Film

V dramaturgii boskovického rodáka Petra Michálka je připravena filmová sekce festivalu, která bude probíhat v kině Panorama. Uskuteční se opět v několika dramaturgických liniích jako Filmové školy uvádějí, Evropský film, Profil režisérky Věry Chytilové, Hrabal filmový: 100. výročí narození Bohumila Hrabala, Padesát roků od premiéry, 25. výročí – Listopad 1989, Z programu festivalu Jeden svět či Zločiny českého komunismu. V sobotu se uskuteční Polské filmové odpoledne, chybět nebude ani Putování pohádkovým světem. Celý festival jako vždy uzavře nedělní projekce v letním kině, tentokrát bude promítnut český film Žiletky, ve kterém ztvárnil hlavní roli loni zesnulý hudebník a frontmen skupiny Psí vojíci Filip Topol. Ten v minulosti býval častým hostem boskovického festivalu.

### Výstavy

Nedílnou součástí festivalu Boskovice jsou také výstavy. Příznivci výtvarného umění se mohou těšit například na průřez tvorbou Antonína Střížka za posledních pět let – vedle olejomaleb budou vystaveny fotografie, kresby, náčrty a podobně. Další zajímavý projekt připravuje se svými studenty katedry fotografie FAMU Jaroslav Bárta.

### Doprovodný program

Kromě uvedených scén nabídne festival také řadu dalších, drobnějších akcí. Příkladem mohou být autorská čtení, besedy, ale také komentované prohlídky židovské čtvrti a sobotní cyklovýlet.

I letos budou fungovat online přenosy koncertů z jednotlivých scén. K dispozici všem návštěvníkům bude opět zdarma wifi. A pokračovat bude i vydávání festivalových novin, které návštěvníkům nabídnou aktuální informace ke každému dni, zajímavé rozhovory, články a ankety.

### Vstupenky

Předprodej vstupenek probíhá v sítích Ticketportal, Ticketpro, Ticketstream a Ticketon. Permanentka na 4 dny platí letos v letním kině, na hradě, v zámeckém skleníku, v muzeu, na UNI scéně v Panském dvoře, v kině Panorama, v evangelickém kostele a ve farské zahradě. „Letos jsme o něco zdražili, permanentky jsou v předprodeji za 490, na místě za 650 korun. Ale rozšířila se místa, kam permanentky platí, tentokrát se s ní dá jít i do kina Panorama na všechny filmy, na koncert do evangelického kostela a díky spolupráci s městem Boskovice také na páteční Pohádkový hřebínek na zámku,“ doplnila informace Petra Černá z Unijazzu.