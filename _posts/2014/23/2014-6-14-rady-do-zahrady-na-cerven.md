---
title: Červen přináší první plody, o péči se hlásí kvetoucí růže, zahradní jehličnany i kompost
authors: Petr Kumšta
category: publicistika
tags:
- Rady do zahrady
- 23-2014 
---

Základem dobrého kompostu je trpělivost. Nic se nesmí uspěchat, kompost musí dozrát a teprve pak zvýší výrazně kvalitu půdy. Takový kompost je také tou nejlepší ochranou rostlin před škůdci a chorobami.

Zásady dobrého kompostování:

* škoda každého kousku organické hmoty, která skončí v popelnici a ne na kompostu,
* mísíme různé druhy kompostovaného materiálu,
* nadrobno rozsekaný materiál se přemění na kompost rychleji,
* dbáme na přiměřenou vlhkost kompostu, podle potřeby ho buď chráníme před deštěm, nebo naopak zaléváme,
* dbáme na vyrovnaný poměr suchého, dřevnatého a čerstvého materiálu,
* menší příměs zeminy urychlí pochody přeměny, větší množství zeminy však konzervuje,
* slehlý a nevyzrálý kompost včas překopeme.

### Vyséváme dvouletky

Dvouletky, jako jsou macešky, sedmikrásky, pomněnky, karafiáty a další, vyséváme v červnu až v červenci do pařeniště, truhlíků nebo na pečlivě připravený výsevný záhonek. Především macešky při klíčení velmi trpí vlivem vysokých teplot, kdy navíc půda velmi rychle vysychá. Proto se vyplatí semínka jen slabounce zasypat a po zalití výsevy zastiňovat. Výsevy nesmějí zaschnout, proto je třeba dbát na pravidelnou zálivku. Jakmile semínka začnou klíčit, zatemnění sejmeme, ale za slunného počasí je budeme opět lehce zastiňovat. Právě příliš vysoké letní teploty v některých letech bývají příčinou neúspěšného pěstování těchto květin. Po vyklíčení, především při výsevech v pařeništi, je také nutné výsevy důkladně větrat, aby se semenáčky nadměrně nevytahovaly do výšky.

### Růže v červnu

V tomto měsíci už růže naplno kvetou. Nezapomínejte, že odkvetlé části musíte odstraňovat nejenom proto, aby keříky pěkně vypadaly, ale také abyste podpořili další kvetení.
Opakovaně kvetoucí odrůdy po prvním kvetení přihnojte speciálními, rychle působícími hnojivy. Během delšího období beze srážek musíte zalít zejména růže zasazené na jaře. Nikdy nezavlažujte na listy, vždy ke kořenům.

Pokud jste na koncích výhonků nebo na poupatech objevili mšice, zasáhnout můžete přípravky jako Actellic 50 EC, Pirimor 50WG, Reldan 40 EC a podobně.

Pokud nechcete používat chemii, můžete dát přednost rostlinným výluhům. Asi ve dvou litrech vody krátce povaříme 30 g pelyňkové natě, pak sceďte a používejte zředěné v poměru 1:3. Výluh z kopřivy připravte tak, že 1 kg čerstvých kopřiv zalijte 10 l vody a máčejte 24 hodin. Potom sceďte a tři dny po sobě postřikujte postižené růže. 

Menší množství mšic lze zlikvidovat rovněž mechanicky tak, že je setřete prsty. Pokud je vám to nepříjemné, můžete je také spláchnout proudem vody. Při likvidaci mšic vám pomohou také slunéčka, velmi jim totiž chutnají.

### Skromný měsíček

Měsíček je nenáročná letnička, která zahradu oživuje až do pozdního podzimu svítivými oranžovými nebo žlutými květy. Tato rostlina kvete jen krátce, po odkvětu rychle dozrávají semena, a pokud je neodstraníme, rostlina brzy odumírá. Z vypadaných semen však brzy vyrostou nové rostliny. Porost měsíčku se tak na zahradě často udržuje samovýsevem. Můžeme ho vysévat i postupně. Z letního výsevu kvete již na podzim a květy často odolají mrazíkům. Bohatou úrodu semen můžeme použít jako osivo pro zelené hnojení, květy je vhodné použít k bylinným čajům nebo k výrobě lihových tinktur.

### Přihnojit jehličnany?

Když mají být jehličnany na zahradě pěkné a zdravé, potřebují více péče než druhy, které rostou v lese. V tomto období rostou nové výhonky, které potřebují dostupné živiny, proto je teď správný čas pro závlahu a přihnojení. Vhodné je speciální hnojivo na jehličnany, které obsahuje správný poměr dusíku a hořčíku. Při nedostatku živin jsou konifery méně odolné proti chorobám a škůdcům.

### Červnový propad plodů a probírka

V červnu opadávají z jádrovin a broskvoní malé plody, především ty špatně oplodněné nebo nějak poškozené například pilatkou jablečnou. Při nedostatku vody strom shazuje i plody zdravé. Je to schopnost samoregulace násady, která se liší podle odrůd nebo podmínek pěstování. Na některých stromech zůstává nadměrné množství i po opadu. Plody sice dozrají, ale jsou příliš malé, nekvalitní zbytečně odčerpávají stromu živiny pro zakládání budoucích květů a tím i další úrody. V červnu proto zkontrolujeme násadu plodů na ovocných stromech a podle potřeby ji upravujeme ruční probírkou. Po červnovém opadu, když mají plody v průměru asi 2 cm, odstraníme všechny špatně vyvinuté plody, deformované, nebo zasažené chorobami a škůdci. Současně protrháme i shluky zdravých plodů a ponecháme jen jeden nebo dva nejlépe vyvinuté. Při správné probírce jsou plody od sebe na větévce vzdálené 10 až 15 cm, u velkoplodých odrůd i více, ale protože jsou zatím malé, celkový dojem může vyvolávat obavy z malé úrody. Nakonec však získáme kvalitní úrodu krásných plodů a strom není oslabený. Plody můžeme odstraňovat při probírce bez stopek rukou nebo nůžkami. Příliš velké úrodě plodů můžeme předejít již při předjarním nebo jarním řezu redukcí výhonů s květními pupeny.

### Termín sklizně a kvalita

Nevhodným termínem sklizně můžeme znehodnotit celou úrodu ovoce, zeleniny i bylinek. Při sklizni ve správné konzumní zralosti získáme nejlepší kvalitu, kterou mnohé druhy zeleniny mají jen několik dní. Na opožděnou sklizeň jsou citlivé zejména rané druhy jarní zeleniny. Hlávkový salát a raná ředkvička vybíhají do květu, hrášek ztrácí cukr, který se mění v škrob, kedluben dřevnatí, fazolové lusky ztrácejí křehkost, někdy se v nich tvoří vlákna. Hlávky rané kapusty a zelí praskají, a tak je snadno napadnou choroby a škůdci. Ovoce, jako jsou třešně, višně a bobuloviny, pro přímou spotřebu sklízíme v plné zralosti, kdy má nejlepší kvalitu, což nám umožňuje jenom vlastní zahrádka. Plody určené ke konzervaci nebo přepravu sklízíme ještě před plnou zralostí, dříve, než plody zcela změknou.