---
title: O víkendu bude boskovické hřiště žít hrou, těší se ředitel mezinárodního fotbalového turnaje Aleš Odehnal
authors: Andrea Šrámková
category: sport
tags: Boskovice fotbal 23-2014 
---

Velká sportovní událost čeká tento víkend příznivce dětského fotbalu. Letos v Boskovicích proběhne už počtvrté mezinárodní fotbalový turnaj, tentokrát pod taktovkou spolku Žijeme hrou, přestože předchozí FC Boskovice zůstalo spolupořadatelem a partnerem akce. Na slovíčko o turnaji i o nově založeném spolku a jeho plánech jsme se sešli s ředitelem turnaje Žijeme hrou 2014 Alešem Odehnalem.

**Můžeme turnaj představit?**

Je to největší fotbalový turnaj mládeže v České republice, turnaj s největší účastí dětí a koná se tento víkend v areálu Červené zahrady. Přihlášeno je dvaašedesát týmů v kategorii 7 až 12 let. Odhadujeme, že se turnaje zúčastní kolem sedmi set dětí. Z českých družstev tu bude zastoupena prakticky celá špička – Sparta i Slávie Praha, Zbrojovka Brno, Hradec Králové, Vysočina Jihlava, Příbram… Ze Slovenska přijede například Slovan Bratislava, Prešov nebo Skalice, z Maďarska FC Budapešť, rakouské celky bohužel účast letos zrušily, ale podařilo se domluvit tým z Berlína nebo pro diváky atraktivní FC Fulham Londýn.

Turnaji v pátek 13. června odpoledne předchází vzdělávací seminář pro trenéry pořádaný pod hlavičkou Fotbalové asociace ČR. Hlavním organizátorem a garantem je Jiří Vorlický. Už na tomto semináři od 18 hodin bude předvedena i pro veřejnost tréninková hodina dvanáctiletých kluků právě z FC Fulham z Londýna.

**A kdo se zúčastní z bližšího okolí?**

Samozřejmě FC Boskovice, dále celky z Kunštátu, Blanska, Kuřimi, řada týmů z Brněnska.

**V předchozích letech se turnaj konal pod názvem Boskovice dětem a rodinám, letos organizaci převzal spolek Žijeme hrou…**

Spolek Žijeme hrou vznikl letos nově, ale tento projekt už několik let plánoval Jirka Vorlický, zhruba od roku 2008. O dva roky později začal získávat nějaké obrysy v rámci FC Boskovice, ale nebyla tam dostatečná podpora této myšlenky, nicméně neskončil. Letos jsme udělali restart vizí, jak chceme sport – a nejen sport – nabídnout společnosti. Proto jsme založili spolek Žijeme hrou. Nicméně původní název máme v úmyslu zachovat stejně jako spojení turnaje se vzpomínkou na zesnulého žáka FC Boskovice Petra Holcnera.

**Turnaj je už druhou akcí pod hlavičkou spolku Žijeme hrou.**

Ano, prvním bylo divadlo Víkend s bohem. Spolek totiž není zaměřen primárně jen na sport, ale směřuje do celé společnosti. Má podporovat i projekty kulturní, společenské a vzdělávací. Na léto tu dále připravujeme kempy pro mladé fotbalisty a další převážně sportovní akce na podzim.

Naším dalším cílem je začít vychovávat děti ve smyslu filozofie Žijeme hrou. Základem je samozřejmě fotbal, ale chceme jít i do jiných sportů. Obecně bychom chtěli zvýšit zájem dětí o sportovní prostředí, ve kterém na ně však nebude vyvíjen tlak na výkon, kde bude méně stresu a kde se budou setkávat děti, které budou sportovat jen pro radost, s dětmi, které budou mít výkonnostní cíle, ale i s těmi s vrcholovými ambicemi. Chceme vzít do úvahy celou populaci a vést ke sportu úplně všechny, i ty méně talentované, které jen bude bavit žít hrou. 

**To se bude týkat dětí od sedmi do patnácti let?**

Mohlo by se to týkat i dětí kolem čtyř pěti let. V Boskovicích už jsou projekty jako atletická školička, které se nám líbí. Nemělo by to být zaměřeno jen na fotbal, ale obecně na rozvoj pohybových schopností dětí, aby je pohyb bavil. Zatím se bavíme o dětech předškolního, školního a staršího školního věku, postupně je vize mít dorostenecké družstvo. To vše se však teprve vytváří, rozjezd projektu připravujeme na podzim. 

**Připravujete i teď o víkendu během turnaje nějakou příležitost, aby si jakkoli zahráli a sportovně naladili i ti, co se „jen“ přijdou podívat?**

Budou-li mít příchozí děti zájem, mohou si v kategorii nejmenších i samy zahrát.