---
title: Občanská iniciativa a Svazek vodovodů a kanalizací
authors:
    - Radek Procházka
    - Michal Bula
category: napsali nám
tags: Letovice voda 23-2014 
---

Občanská iniciativa se dlouhodobě věnuje problematice výše cen vodného, stočného a dalším důležitým rozhodnutím, která se týkají účasti našeho města v dobrovolném Svazku vodovodů a kanalizací měst a obcí okresu Blansko (dále jen Svazek). Chtěli bychom vás informovat o aktuální problematice, kterou se nyní vedení Svazku a jeho členové (tedy města a obce) zabývají. 

Jedná se především o tvorbu nových stanov Svazku, které se projednávaly také na posledním zasedání zastupitelstva Letovic. Připomínky, které vzešly i z návrhů Občanské iniciativy se týkaly především zrovnoprávnění postavení jednotlivých členských obcí, většího důrazu na zprůhlednění  hospodaření Svazku a spravedlivého majetkového vyrovnání v případě, že se kterákoliv obec rozhodne ze Svazku odejít a spravovat si svoji infrastrukturu samostatně. To, že současné stanovy nejsou legislativně dlouhodobě v pořádku se ukazuje i na příkladu města Kunštát, které se před několika lety rozhodlo spravovat si svůj majetek vlastními silami. Dodnes se jeho majetkovým vyrovnáním se Svazkem zabývají soudy a v poslední době se ukazuje, že právo se stále ve větší míře přiklání na stranu vlastníka majetku, tedy města Kunštát.

Ne všichni považují narovnání vztahů uvnitř Svazku za důležité. Občanská iniciativa se však tomuto tématu bude věnovat i nadále.  Problematika vody bude opět i jedním z hlavních bodů našeho volebního programu pro komunální volby na podzim letošního roku, kde se budeme znovu ucházet o vaši přízeň, abychom mohli mít i nadále vliv na zásadní rozhodování o budoucnosti našeho města.