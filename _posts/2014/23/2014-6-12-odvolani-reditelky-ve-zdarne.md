---
title: Ve Žďárné odvolali ředitelku základní školy
authors: Petra Bílá
category: zpravodajství
tags: Žďárná školství 23-2014 
---

Základní a mateřská škola ve Žďárné bude mít nové vedení. Současnou ředitelku Moniku Opavskou minulý týden odvolala na návrh školské rady starostka Žďárné Radomíra Henková.

Monika Opavská ve funkci nahradila bývalého ředitele Josefa Šindelku, který před dvěma roky odešel do důchodu. Opavská poté vyhrála výběrové řízení a do funkce nastoupila v srpnu 2012. Rodiče si stěžovali na její přístup k žákům. Dali to najevo na veřejném jednání školské rady poslední květnové úterý.

Předseda školské rady žďárenské základní a mateřské školy David Tvardík sdělil, že školská rada doporučila odvolat ředitelku bez udání důvodu.

Samotná ředitelka Monika Opavská proti postupu starostky nemůže nic namítat. „Konala v souladu s legislativou. Podle zákona může na žádost školské rady ředitele odvolat naprosto kdykoliv a školská rada může kdykoliv podat žádost. Proč tuto novou úpravu školského zákona několikrát školské radě při jednání připomněla, lze jen spekulovat. Co se týká samotného problému, tak myslím, že to byla připravená akce a pro zachování přízně voličů v blížících se komunálních volbách byla obětována cizí ředitelka. Na veřejném jednání se třeba ozýval otec jedné žákyně-epileptičky, že ji psychicky týrám tím, že musela za ruku přejít po čtyřiceticentimetrové kladině a já se pak dozvídám, že běžně jezdí na koni. Další z rodičů požadoval, aby škola zajistila zákaz prodeje nezdravých potravin žákům školy v přilehlém obchodě. Těžko říct, jestli v tělocviku skutečně způsobuji trauma, když chci po žácích, aby cvičili a nevyhýbali se tělocviku. V současné době se jaksi očekává, že škola bude v tomto směru dohánět z časových důvodů poněkud zanedbávanou výchovu v rodině. Ale situace je taková, rozhodnutí starostky padlo a já s tím už nic nenadělám. Bohužel to znamená konec mé profesní dráhy ve školství, což paní starostka, jako bývalá učitelka, zajisté ví. O morální úrovni takového rozhodnutí a zejména způsobu, jakým byl proveden, lze nyní již pouze diskutovat. Za loňský rok jsem dostala odměnu za dobrou práci a nyní jsem nejhorší v okrese. Svému nástupci, pokud se nějaký zájemce o působení za těchto podmínek najde, přeji pevné nervy. I když nevylučuji, že už byl dávno vybrán,“ komentovala Monika Opavská.

O svou zkušenost s vedením školy ve Žďárné se podělili i rodiče, které oslovila redakce. S ohledem na budoucnost svých dětí ve škole si přáli zůstat v anonymitě. „Myslím, že ředitelce ujely nervy. Měla mít konflikt s problémovými žáky, kteří navštěvují třetí a šestou třídu. Jde o děti, které nechtějí spolupracovat. Jinak si myslím, že ředitelka je v tělocviku u bezproblémových dětí oblíbená. Je na ně přísná, tělocvik vede formou drilu, chce, aby děti podaly výkon na sto procent, hodně to prožívá. Rozhodně to, není formou zábavy pro děti,“ popsala svoji zkušenost žena. Dodala, že její děti se špatným zacházením v hodinách tělocviku ředitelky žádnou zkušenost nemají. „Co mi vadí, je fakt, že vedení školy má tendenci zametat problémy pod koberec a ne hledat řešení. Ať už se jedná o šikanu či nebraní zřetele na posudky, které mají někteří žáci z pedagogicko psychologické poradny. Vizitku škole dělá i to, že spousta dětí přešla do jiných škol v okolí,“ dodala ještě matka žáků žďárenské základní školy.

Kromě návrhu na odvolání ředitelky podala školská rada také návrh na vypsání konkurzu na místo ředitele. „Na mě jako zástupci zřizovatele je vyhlášení konkurzu. Výběrové řízení může začít poté, co paní ředitelka převezme odvolání. Nového ředitele bychom mohli vybrat během července,“ sdělila starostka Radomíra Hénková.

Školská rada musela zasednout i v ZŠ a MŠ Knínice, kde před časem atmosféru rozvířila stížnost několika žákyní na ředitele. Případ řešilo i zastupitelstvo. Nakonec se problém pro všechny vysvětlil a tím i uzavřel. „Vzhledem k tomu, že se neprokázalo, že by stížnost byla oprávněná, je pro mě celá věc uzavřená,“ sdělil ředitel školy Jiří Horníček.

Personální obměnou prošel i učitelský sbor Základní školy Boskovice. Po městě se proslýchá, že jeden z učitelů ze školy odešel kvůli problému s alkoholem. Odchod učitele, ač bez uvedení důvodu, potvrdil ředitel školy Vladimír Ochmanský. „S jedním z učitelů jsme se rozloučili na dohodu, náhradu za něj zatím nehledáme. Není to ale nic neobvyklého. Teď řešíme organizaci a personální zabezpečení v příštím školním roce. Několik pracovníků odchází do důchodu, naopak, vrací se nám učitelky, které byly na mateřské dovolené. Koncem června nám končí dohody, které máme s některými pracovníky uzavřené,“ konstatoval Ochmanský.