---
title: Příprava na komunální volby pokračuje i v Letovicích
authors: Tomáš Trumpeš
category: zpravodajství
tags:
- Boskovice
- Letovice
- komunální volby
- 23-2014 
---

Příprava na komunální volby pokračuje nejen v Boskovicích, o jejichž hlavních kandidátkách jsme podrobněji informovali v jednom z minulých čísel našich novin. 

Od té doby zde přibyla informace o volebním lídrovi boskovické KSČM, kterým se stal současný zastupitel Vladimír Farský. „Ještě čekáme na další schůzi, kde budeme kandidátku potvrzovat, ale už můžu říct, že jsme se shodli, že lídrem by měl být Vladimír Farský,“ popsal předseda boskovické KSČM Ladislav Topinka, který bude kandidovat z druhého místa, na třetí pozici kandidátky komunisté podle něj oslovili Jiřího Pevného, ale dohoda dosud nebyla uzavřena.

Výsledky svých jednání prozatím nezveřejnilo boskovické hnutí ANO, kde o lídrovi i celé kandidátce probíhá intenzivní diskuse. Podle předsedy místní organizace Luďka Řehoře však musí podle stanov hnutí kandidátku schválit vedení hnutí v Praze, takže se zveřejněním boskovičtí členové vyčkají až do té doby. 

„Kandidátka je rozpracovaná, podle našich vnitřních ustanovení ji musí schválit Praha, pak ji teprve zveřejníme. V tom jsme oproti ostatním stranám možná trochu jiní, ale to je dáno tím, že jsme noví a než vydáme nějaké stanovisko, musíme to mít potvrzené. Věříme, že veřejnost bude s naší nabídkou nakonec spokojena, do Prahy máme návrhy odevzdat do konce června, náš start začne tedy přibližně od srpna,“ uvedl Luděk Řehoř. V hnutí ANO také pokračuje přijímání nových členů, kteří se rekrutují z takzvaných čekatelů. V průběhu června by se tak počet členů měl vyhoupnout asi na dvacítku lidí.

Otázkou také zůstává, jestli se nové hnutí ANO, které se však v celostátních volbách již silně etablovalo na české politické scéně, pokusí kandidovat také v dalších městech a obcích na Boskovicku. Podle informací našich novin, se příznivci hnutí aktivizují především ve Velkých Opatovicích a v Letovicích, jestli však budou kandidovat již v letošních komunálních volbách, není dosud jasné.

Na komunální volby se připravují hnutí a strany také v Letovicích. V minulých volbách zde nejvýrazněji uspěla Občanská iniciativa vedená Radkem Procházkou, ta však po koaliční krizi nakonec uzavírá toto volební období v opozici. Do voleb však chce jít i tentokrát.

„Občanská iniciativa do voleb půjde, bude to již potřetí. O tom jsme již rozhodnuti. Připravujeme se, dáváme dohromady kandidátku, program a volební strategii,“ uvedl Radek Procházka, který kandidátku Občanské iniciativy v předchozích dvou případech vždy vedl. O tom, jestli to tak bude i tentokrát zatím mluvit nechtěl, neboť to prý záleží také na společné vůli zástupců Iniciativy. A ta se teprve projeví, výsledky dohod a příprav budou známy pravděpodobně až o prázdninách. V té době bude specifikován i volební program. „Vždycky jsme byli v programu konkrétní a chceme být konkrétní i tentokrát. Je to tak i lépe kontrolovatelné ze strany občanů, než když si někdo do programu napíše jen obecná prohlášení a pak může vždy říct, že se jich drží. Jedno z témat bude určitě Svazek a cena vody, čímž se zabýváme i nyní. Ale bude jich určitě víc, například rekonstrukce náměstí a podobně,“ popsal Radek Procházka.

Jasno zatím není ani v letovické ODS, kterou nyní reprezentuje na radnici zejména Vladimír Stejskal jako starosta. Ten už se před časem vyjádřil, že by rád o funkci usiloval, jestli však stane v čele kandidátky, se ukáže až třetí týden v červnu, kdy se strana k sestavení pořadníku kandidátů sejde.

Podobná situace je i v ČSSD, která sice má kandidátku již připravenou výborem, ale před jejím schválením členskou základnou na schůzi 17. června nechce žádná jména uveřejňovat. „Určitě přijdeme s konkrétním volebním programem. Myslím, že témata v Letovicích cítíme všechny strany podobně, všichni tady víme, na čem je potřeba pracovat. Jako první mě napadá přestupní uzel IDS, rekonstrukce náměstí a rekonstrukce kulturního domu,“ uvedla předsedkyně letovické ČSSD a letovická radní Daniela Ottová.