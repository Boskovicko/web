---
title: Bioplynka nebude stát ani v Třebětíně
authors: M. Krajíčková
category: zpravodajství
tags: Letovice 23-2014 
---

Téměř ve stejnou dobu, co se obyvatelé v referendu vyjádřili proti bioplynce v Šebetově, skončily po zhruba dvou letech tahanice o její výstavbu také v Třebětíně. „Vzhledem k tomu, že doposud nebylo ukončeno územní řízení, představenstvo Ledeka rozhodlo o zrušení záměru vybudovat bioplynku,“ uvedl ředitel společnosti Vladimír Dražil.

Došlo tak ke kompromisnímu řešení a vzájemné dohodě, což nejvíce potěšilo obyvatele Třebětína. Ti měli strach nejen ze zápachu, hluku, prašnosti, ale zejména ze zvýšené dopravy po silnici mezi rodinnými domky, která nebyla na velkou zátěž vybudována. Kvůli možné výstavbě bioplynky byla vytvořena petice, v níž vyjádřilo svůj nesouhlas se stavbou téměř 650 občanů, a vzniklo občanské sdružení Budoucnost Třebětína.

V květnu podepsali zástupci občanského sdružení a Ledeka na letovickém úřadě dohodu, kterou – jak věří starosta Vladimír Stejskal – zúčastněné strany dodrží. V ní totiž nešlo jen o výstavbu bioplynky, ale také o dořešení používání vhodných příjezdových cest kolem areálu zemědělského družstva Ledeko. „Jsme rádi, že celá záležitost byla vyřešena k uspokojení všech. Doufáme, že rozhodnutí nepostavit bioplynku je definitivní, a ne jen otázka pár let,“ uvedl za občanské sdružení Karel Novák, který je zároveň jedním ze signatářů petice. „Velkou zásluhu na konečném výsledku vedle signatářů petice má právě občanské sdružení, které myslelo zejména na budoucnost obyvatel Třebětína. Je to vítězství zdravého rozumu,“ dodal Novák.