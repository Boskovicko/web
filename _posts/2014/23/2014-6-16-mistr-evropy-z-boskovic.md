---
title: Mistrem Evropy je opět hráč z Boskovic
cover-photo: http://i.imgur.com/VcBVij8.jpg
authors: Lubomír Slezák
category: sport
tags: Boskovice Krakov šprtec 23-2014 
---

Na konci května se v polském městě Krakow uskutečnilo Mistrovství Evropy ve stolních hokejích – European Championchips 2014 Multitable. Mezi třemi disciplínami, ze kterých se ME skládalo, byl nejsledovanější Billiard hockey (šprtec), dále pak Air hockey (hokej na vzduchovém polštáři) a Rod hockey (táhlový hokej).

Mistrovství Evropy se zúčastnili reprezentanti sedmi států, vedle pořádajícího Polska to byla Česká Republika, Slovensko, Švédsko, Rusko, Bulharsko a Ukrajina. Bojovalo se ve čtyřech kategoriích – muži, ženy, junioři a reprezentační týmy.

Že je Česko momentálně nejlepší, se opět potvrdilo, naši reprezentanti posbírali tituly ve všech kategoriích a disciplínách. Výjimkou potvrzující pravidlo byla kategorie žen, kde v Air hockey a billiard hockey slavily úspěch domácí Polky.
Do reprezentace ČR se na základě výsledků v loňské sezóně probojoval také jeden boskovický hráč, Jakub David. A vedl si nadmíru dobře.

Slavil úspěchy už ve svých „béčkových“ disciplínách, Air hockey a Rod hockey, kde obsadil shodně bronzovou příčku. Vrcholem pro něj, stejně jako pro většinu zúčastněných, byl turnaj v billiard hockey.

V této disciplíně Jakub David v průběhu celého turnaje nenašel přemožitele a získal titul Mistra Evropy v nejprestižnější kategorii mužů! Po jedenácti letech tak napodobil svého oddílového kolegu Bohumila Ferugu, který titul vybojoval v roce 2003.

V součtu všech tří disciplín pak Jakub David slavil i titul Mistra Evropy v Multitable.