---
title: Zbýšov odjel z Boskovic s výpraskem
authors: Lubomír Slezák
category: sport
tags:
- okres Blansko
- fotbal
- 20-2014
---

Fotbalisté Boskovic si v I. A třídě po dvou nepodařených zápasech (v Hrušovanech 2:2, v Dobšicích 1:5) v sobotním utkání za trvalého deště spravili nejen náladu, ale také celkové skóre.
Další tři body si v divizi připsalo Blansko, v krajském přeboru muselo po porážce v Bzenci opustit druhou příčku Ráječko.

I. A: Boskovice - Zbýšov 8:1 (3:0), Fadrný 3, Horák Michal 2, Müller 2, Vykoukal.

Boskovice: Čech - Kolář (68. Preč), Černý, Müller, Vykoukal, Horák Jan (78. Dyčka), Přikryl (68. Žouželka), Horák Michal, Stara (65. Živný), Fadrný, Miksan.

Před minimálním počtem fanoušků (špatné počasí a televizní hokej) dosáhli fotbalisté Boskovic rekordního vítězství v této sezóně.

Po několika nevyužitých šancích přišel vedoucí gól Boskovic v 11. minutě z kopačky zcela volného Michala Horáka, který měl dost času z hranice vápna přesně zamířit. V dalším průběhu převaha domácích pokračovala a Fadrný několikrát vyzkoušel pozornost nejlepšího hráče Zbýšova - brankáře Náhlíka. Druhý gól padl až ve 28. minutě, kdy sólovou akci zakončil skvěle hrající Vykoukal, v minutě 40. obléhání hostující branky třetím gólem zakončil Robin Müller.

Druhý poločas Boskovice zahájily špatně a brzy přišel trest v podobě střely Nekuži, která znamenala snížení. V dalších deseti minutách hosté hráli a vybojovali několik standardek u domácího pokutového území. Až přesná střela Fadrného v 67. minutě přinesla klid na boskovické kopačky. Hosté se definitivně položili a domácí dávali góly - po rohu zprava Müller, po rohu zleva Horák a v poslední desetiminutovce přišly dva přesné zásahy Fadrného na konečných 8:1.

Další známé výsledky: Miroslav - Soběšice 5:2, Slovan Brno - Líšeň B 0:4, Slatina - MS Brno 0:1, Hrušovany - Dobšice 5:1.

1. MS Brno 	22 17 3 2 	73:24 	54
2. Boskovice 	23 14 4 5 	72:42 	46
3. Kunštát 	21 13 4 4 	57:29 	43
4. Slovan Brno 	22 11 4 7 	32:31 	37
5. Dobšice 	21 11 2 8 	57:40 	35
6. Miroslav 	22 8 5 9 	44:50 	29
7. Líšeň B 	23 8 4 11 	39:35 	28
8. Šlapanice 	20 7 5 8 	32:34 	26
9. Slatina 	22 7 5 10 	38:41 	26
10. Bořitov 	21 7 5 9 	32:41 	26
11. Tasovice B 	21 6 4 11 	42:50 	22
12. Hrušovany 	22 5 5 12 	38:55 	20
13. Soběšice 	22 6 2 14 	36:64 	20
14. Zbýšov 	22 3 6 13 	30:86 	15

Celek Boskovic jede v neděli do Tasovic, ve šlágru kola hraje Kunštát na hřišti Moravské Slavie.