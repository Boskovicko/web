---
title: Mír v nás, mír v dešti, ohlédnutí za osvobozením
authors: Martina Lukešová
category: publicistika
tags: 20-2014
---

Květen je podivuhodný měsíc. Míchají se ve mně pocity něčeho pradávného a mystického. To asi kvůli našim předkům Keltům, kteří v tyto dny vycházeli na cesty, a to takové, které nikde nekončí. Cesty za něčím, o čem nikdo nevěděl, co je.

Se západem slunce přichází melancholie, touha také vyrazit někam do dálek. Ale přitom bych si nejraději lehla do trávy pod rozkvetlé šeříky, vdechovala tu jejich mocnou vůni a snila o souznění. Stojím však u plného dřezu špinavého nádobí a civím z okna. Naprosto chápu Karla Hynka Máchu. Trochu mu závidím ty nachozené kilometry po naší zemi. Navíc se mi v tyto dny více do mysli vkrádají tragické osudy lidí, kteří prožili války. Jejich zoufalství vepsané do krajiny. Opuštěné obelisky, vysídlené vesnice, zarostlé sady a ztracené cesty. Je to tak nedávno a znovu tak blízko. Lidé se stále zabíjejí. Nepochopitelné. Umývání nádobí mi najednou přijde docela smysluplné. 

Slunce už v květnu vstává brzy a ptáci vítají každý den, jako by byl poslední. Děkuji jim za to. Pak si vždy vzpomenu na holubici, kterou jsem jako dítě malovala na chodník před pionýrským domem v den svátku osvobození. Dostali jsme barevné křídy a to byl opravdu svátek. Obraz bílého ptáka nesoucí zelenou ratolest se mě vždy dotýkal. Je to něco, co dodnes nedokážu popsat. Možná nám ty symboly svobody, jež si komunisté paradoxně přivlastňovali, cpali od dětství do hlavy. Bílá holubice byla na každé školní nástěnce. V tyto dny nám ve škole pouštěli filmy z války. Mávátka, vlajky a holubice mám proto spojené s tanky, střelbou, plynovou komorou a atomovou bombou. Představuji si slzy i štěstí na tvářích lidí, když se dozvěděli, že válka skončila.

Dnes se mi chce plakat stejně jako jim tenkrát. A přitom se vše kolem zelená. Hledám alespoň trochu klidu v pohledu do zahrady a cítím souznění. Podobné jaké jsem našla v poslední knize Václava Cílka s názvem Krása je rozmanitost plazů. Jeho slova jsou z hloubi duše nás všech. „Budoucnost přichází rychle a pod jejími kroky se již teď chvěje zem. Vnímáme pohyb větru v horách a víme, že melodie, kterou zpívá Země, je teď jiná. Cítíme bázeň, a to je něco jiného než strach.“

Na okno dopadají kapky májového deště a já vím, že mají mnohem větší význam než tato slova, než naše spory, války, boje. Až procitneme z naší bláznivé nemoci, a já tomu věřím, budeme jim šeptat modlitby za odpuštění. Budeme šťastni, protože budeme cítit mír kolem nás i v duši, tak jak kapky hladí listí stromů a dávají vláhu všemu živému. Pro války pak nebude místo ani myšlenky.