---
title: Stojíme na rozcestí
authors: Jana Augustinová
category: napsali nám
tags:
- Boskovicko
- sociální služby
- 20-2014
---

V poslední době se hovoří a přemýšlí o tom, jak budou sociální služby dál poskytovány, za jakých podmínek a kdo se na jejich realizaci bude podílet.

Mezi poskytovatele sociálních služeb patří Oblastní charita Blansko, která má v našem regionu dlouholetou tradici. První aktivitou byla sbírka šatstva a rozjížděla se domácí péče. K dnešnímu dni má Oblastní charita Blansko 27 hlavních projektů, které pomáhají lidem.

V roce 1996 byl zřízen azylový dům pro matky s dětmi v Boskovicích. Ve spolupráci s městem Boskovice se tehdy zrealizovala myšlenka, jak pomoci matkám s dětmi, které se ocitají v krizi. Radnice poskytla malý domek pro tři matky. Zařízení fungovalo takzvaně na zkoušku, zjišťovalo se, zda jsou v našem městě matky, které takové ubytování vůbec potřebují. Hned první rok se ukázalo, že existence tohoto zařízení je nutností.

V roce 2007 se azylový dům přestěhoval do nových prostor. Za 9 milionů korun bylo vytvořeno 9 bytových jednotek se zázemím. Služba nepomáhá jen ženám, ale vytváří podmínky pro výchovu a rozvoj dětí.

Finance se jsme získávali z ministerstva práce a sociálních věcí, od dárců, z vlastních zdrojů a na uživatelky azylového domu přispívala města a obce.

V roce 2006 přišla velká pomoc z Jihomoravského kraje zavedením víceletého financování, v roce 2009 získal kraj finanční podporu z Evropské unie, což pro mnohé služby znamenalo bezproblémové fungování po finanční stránce.

Dnešní Centrum PRO Boskovice tvoří komplex tří sociálních služeb: azylového domu pro matky s dětmi, sociálně aktivizační služby pro rodiny s dětmi a charitní poradny. Všechny tři služby se v pomoci potřebným prolínají.

Za celou dobu půosbení azylového domu jsme uspokojili 403 uživatelů, z toho 36 uživatelů v roce 2013. V našem zařízení nebydlí jen uživatelky s trvalým pobytem na Blanensku, ale i další ženy, které tady pobývají v době momentální krize. Poskytujeme pomoc i ženám, matkám, které se ukrývají před agresorem z důvodu domácího násilí a hledají stejný azyl jako ženy s dětmi, které se uchylují z našich míst do jiných lokalit.
Koncem roku 2014 má financování z Evropské unie skončit. Azylový dům může pokračovat dál pouze za finančního přispění obecního rozpočtu, ze kterého bychom potřebovali pokrýt 20 procent našich nákladů.

Co bude následovat dál po skončení projektu s názvem Zajištění vybraných služeb sociální prevence v Jihomoravském kraji? Stojíme před otázkami: Potřebuje tuto službu naše město? Budeme v poskytování pokračovat? Jaký zájem mají na zachování sociálních služeb místní občané?

Matky s dětmi ohrožené ztrátou domova potřebují individuální péči a psychickou podporu ve své svízelné situaci. Předcházet problémům je efektivnější, rozumnější a v neposlední řadě finančně méně nákladné než řešit následky ztráty domova.
Společnost, která myslí na budoucí generaci, si nemůže dovolit ponechat otázky pro tyto ženy a děti nevyřešené. Musí počítat s lidmi slabými. Každý si zaslouží mít domov, poskytovatelům jde především o pomoc člověku. Otázkou je, o co jde komunálním politikům.