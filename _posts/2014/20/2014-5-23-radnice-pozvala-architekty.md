---
title: Radnice pozvala architekty
authors: Luděk Řehoř
category: napsali nám
tags: Boskovice zeleň 20-2014
---

Odpoledne 14. května proběhlo setkání vedení města a veřejnosti s architektonickými ateliéry, které město pozvalo k návrhu studie pro obnovu parku. Tohoto setkání jsem se rád zúčastnil a se zaujetím sledoval jednotlivé výstupy. Hned na začátku paní Vítková přivítala zúčastněné a konstatovala, že bohužel veřejnost nepřišla…

Zde bych položil dotaz: a má dnes chuť občan Boskovic se setkávat s vedením města po těch kauzách a rozhodnutích, které dnešní vedení města činí?

Také pan starosta Dohnálek pozdravil zúčastněné a pro jistotu na úvod všem řekl, že rada města v pondělí nevybrala, ale pouze doporučila návrh EA architekti.

Toto se ústy pana starosty sice říká, ale když jsem si otevřel vydání Zrcadla ze dne 13. 5., ihned na titulní straně se píše: „vedení radnice totiž na základě doporučení speciální komise vybralo jeho budoucí podobu“. Toto vyšlo v úterý, ve středu probíhala diskuse. Druhá věta v Zrcadle: „Do obnovy zasáhne také veřejnost.“ Já k tomuto doplním: Na to musí mít veřejnost dostatečný prostor a čas. A ten zde z nějakého důvodu plyne velmi rychle.

Dále tedy architekti prezentovali svoje myšlenky a návrhy a poté začala diskuse. Z návrhů většinově zazníval názor pro obnovu parku směřujícímu ke klidnému prostředí pro procházky v příjemně řešeném prostředí zeleně a klidu. Park jako areál pro četbu knihy, radost dětí a odpočinek všech. Maximalizace zeleně a minimalizace pevných hmot. Také zde zazněly názory, že větší akce pro veřejnost patří spíše do tzv. „kamenného města“, tedy akce typu Husí slavnosti a jarmarky a trhy, vše toto masové dění, ať se děje v centru města na Masarykově náměstí, kam tyto akce patří.

Tedy v podstatě jde o základní a jednoduché rozhodnutí: mít park pro klid a odpočinek, nebo v něm organizovat masové akce?
Za sebe jednoznačně jsem pro park s upravenými stromy, porosty a zákoutími pro odpočinek a vnímání pohody a klidu. Masové akce jednoznačně preferuji na centrální náměstí, které ze své podstaty chce v centru větší dění a více živo.

Doufám, že vedení našeho města dá dostatečný prostor široké veřejnosti pro vyjádření připomínek a také věřím, že budeme mít v Boskovicích krásný park, který rádi navštíví všichni turisté a občané Boskovic do něj budou s radostí chodit na procházky, pro obnovu energie a odpočinek.