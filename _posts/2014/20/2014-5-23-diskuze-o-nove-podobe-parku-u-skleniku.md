---
title: Ve skleníku se diskutovalo o nové podobě parku
cover-photo: http://i.zoul.cz/ccir4Ab.jpg
authors: Martina Lukešová
category: zpravodajství
tags: Boskovice zeleň 20-2014
---

Minulou středu proběhla v zámeckém skleníku prezentace návrhů obnovy zdejšího parku, které si nechalo město Boskovice zpracovat. Za veřejnost se zúčastnila jen hrstka obyvatel. Autoři návrhů představili své myšlenky včetně stávající situace a vesměs se shodli na tom, že je potřeba park více otevřít, zpestřit a změnit zpevněné plochy.

Osloveny byly brněnské ateliéry Ing. arch. Zdeňka Vydrová & Ing. Eva Wagnerová a EA architekti, jako třetí pak Projektstudio EUCZ Ostrava. Návrhy se liší jak ve způsobu uspořádání ploch, tak v myšlence režimu provozu parku. Zde se nejvíce střetává jeho podoba jako místa klidu a relaxace, kterou propaguje ostravský ateliér, a místa, kde se setkávají lidé na veřejných zábavných a kulturních aktivitách, jako jsou Husí slavnosti, festivaly, koncerty v letním kině a podobně. „Park je unikátní nejen svou podobou, ale také oblíbeností místních obyvatel. Je třeba si uvědomit, že letní kino a provoz ve skleníku vyžaduje pohodlný příjezd účinkujících, techniky a zázemí k těmto aktivitám. Letní kino získává novou podobu včetně oplocení a stavby nové pokladny a sociálního zařízení, ale bude potřeba, aby se zde děly také jiné aktivity než promítání filmů, to je na ústupu,“ podotkl ředitel KZMB Oldřich Kovář. Brněnské ateliéry proto přizpůsobily podobu parku těmto stávajícím veřejným akcím. Velká pozornost je v návrzích věnovaná obnově vodní plochy. „Dali jsme jezírku nový kabát a navrhujeme nově postavit schodiště“, vysvětlila na setkání architektka Zdeňka Vydrová. Jako hodně drobných úprav specifikoval své návrhy ostravský ateliér, z nějž zaznělo, že parku tyto velké akce škodí a že je potřeba stanovit zde  únosnou mez. „Vhodné by bylo posunout stánkové prodeje a větší projekce do kamenné části města, na náměstí nebo na Hradní ulici. Park by si zasloužil více zelených ploch a zmenšit zpevněné plochy asi tak o třetinu,“ zaznělo přímo při prezentaci. Myšlenku posunout velké veřejné akce, jako jsou Husí slavnosti a festivaly podpořil přítomný podnikatel Luděk Řehoř, který nadnesl i možnost propojení parku s areálem Červená zahrada, kam je přístup jen po hlavní silnici. Vznikl by tak sportovně kulturní a do jisté míry relaxační a turistický prostor mimo rušivý element dopravy. Jeho návrh starosta Boskovic zamítl z důvodu složitého a mnohdy neprostupného řešení vlastnických vztahů. Pozemky v těchto místech totiž město nevlastní.

Místostarosta Dominik Božek je přesvědčen, že se do budoucna vyplatí do obnovy parku více zainvenstovat a nebát se nových myšlenek, protože si to tento prostor rozhodně zaslouží a Boskovice mají šanci získat další rozměr, který vnímá jako jedinečný. To, že bude údržba parku náročnější, je s tím spojené. Odbor životního prostředí si však od jeho nové podoby slibuje naopak menší náročnost na údržbu. „Dát dohromady trávníky po Husích slavnostech je mnohdy nadlidský úkol,“ potvrdila domněnky, že zatížitelnost parku je omezená, Leona Fialová z tohoto odboru.

V závěru setkání se všechny zúčastněné strany shodly na tom, že je potřeba o budoucí podobě parku dále diskutovat a stanovit si priority. Vedení města zastává názor, aby se renovace parku provedla v brzké budoucnosti. „Není důvod, pokud bychom v příštím roce schválili záměr, nezačít s obnovou parku v roce 2016,“ sdělil na setkání starosta Dohnálek.  Všechny návrhy je možné si prohlédnout na úřední desce města a ve vestibulu Zámeckého skleníku.