---
title: Závislost na bílé mouce aneb další z bílých jedů
authors: Martina Lukešová
category: publicistika
tags: Život 20-2014
---

Co máme na večeři? Přemýšlím, míchaná vajíčka jsme měli včera. A tak vařím vodu. Budou špagety nebo vrtulky. Na svačinu namažu rohlík s máslem. V sobotu upeču bábovku nebo bublaninu. Palačinky jsou také často v jídelníčku. A když dojdou těstoviny i mouka, tak mě to vyvede z míry. Musím přemýšlet a improvizovat. Jak to dělali naši předkové, kteří neměli obchody otevřené i v neděli od rána do večera?

Ačkoli jsme si pořídili domácí pekárnu a z manžela se díky této hračce stal slušný pekař, je třeba si uvědomit, že jsme závislí na mouce. Mouka je denně v našem jídelníčku. Odborníci na výživu poukazují na to, že jednou z významných příčin, proč současná populace tloustne, je konzumace nadměrného množství bílé pšeničné mouky a výrobků z ní. Ta se vyrábí z pšenice očištěné od svrchního obalu zrna i klíčku a je tedy bez vlákniny, vitamínů, tuků a minerálů. Její výživová hodnota je téměř nulová, co ale umí výborně, je téměř zalepit střeva. Bývá příčinou plísní, které se často v tlustém střevě usazují díky podpoře kyselinotvorného prostředí střevní mikroflóry. Bílá mouka z pšenice vykazuje značné schopnosti zahleňovat náš trávicí trakt a silně zakyseluje tělo, uvádí doktorka Veronika Langrová na stránkách celostní medicíny. 

To, co nám v organizmu způsobuje potíže, je lepek. Lepek je směs bílkovin obsažená nejvíce v pšenici, méně je ho v žitu a ječmeni. Současné statistiky uvádějí rostoucí počet lidí alergických na pšenici, respektive na lepek. Je možné, že řada lidí o své alergii vůbec neví, byť má zdravotní obtíže, které neumí nebo nechce přikládat ke svým zaběhnutým stravovacím návykům. Přitom obilovin nebo takzvaných pseudoobilovin, které neobsahují lepek, je celá řada a dnes už najdeme i celou škálu potravin vyrobených právě z bezlepkových obilovin. 

Řada lidí konzumuje obiloviny i v podobě naklíčených zrn. Zrno je vlastně jakási velice dokonalá přírodní konzerva, kterou na rozdíl od sardinek v plechovce jde probudit pomocí enzymů k plnému životu. Naklíčené nebo půl dne máčené zrno lze již považovat za celkem přijatelnou a relativně dobře stravitelnou potravinu. Rozemleté obilí a stejně tak celozrnná mouka, tyto vlastnosti nemá. Přímo za škodlivou v tak velkém množství, jak jí běžně konzumujeme, pak můžeme považovat právě bílou mouku, kde jsou obalové části zrna – otruby odděleny od jádra zrna, hlavního zdroje lepku, který narušuje činnost trávící soustavy. Navíc naprostá většina pekařských výrobků obsahuje sůl, cukr, kvasnice a konzervanty, které dále umocňují škodlivé vlastnosti lepku a mohou škodit našemu zdraví. Bílá pšeničná mouka je proto nazývána bílým jedem spolu s cukrem a solí. 

Naši předkové pšeničnou mouku téměř nejedli. Až v předminulém století si upravená pšenice získala mezi obilovinami dominantní postavení. Byly vyšlechtěny takové odrůdy, které mají velké množství lepku a jsou v kvalitě potřebné pro pečení, mají větší trvanlivost a také větší výnosy. Podle posledních studií se prokazuje, že pěstování jen několika vyšlechtěných odrůd pšenice má nedozírné následky nejen ve stravování, ale také v naší krajině. Nenávratně mizí krajové a staré odrůdy, a to jen proto, že mají nižší výnosy. Pšenice, kukuřice a řepka se staly monokulturními plodinami. Jejich pěstování je závislé na pesticidních postřicích a umělých hnojivech.

V minulém století byla bílá mouka a produkty z ní považovány za něco lepšího. Naopak tmavý chléb byl pro chudé. Dnes už víme, že se chudí v této oblasti stravovali zdravěji. Jedli málo masa. Hlavní obživou bylo to, co vyrostlo za humny, brambory, zelí a řepa. Můžeme se tedy našimi předky inspirovat. Můžeme zařadit do jídelníčku pohanku a jáhly, což je proso. Za zmínku ještě stojí původní druhy pšenice tzv. špalda, což je starobylý druh rozpadavé pšenice, který má sladkou až oříškovou chuť a je velmi výživná. Špalda obsahuje lepek, ale podstatně méně, než je tomu u klasické pšenice. Živily se jí už civilizace Egypta, Germáni či Keltové a dnes je skvělou alternativou pšeničné mouky a je vhodná na pečení.

Na přípravu a plánování jídla bude třeba více času, ale proč ne. Co jiného by mohlo nás i naše rodiny více spojovat a uzdravovat, než dobré zdravé a výživné jídlo s láskou připravené. Vždyť většina potravin, které potřebujeme, se dá vypěstovat v zahradě, mnohé natrháte za humny. Nechte se inspirovat přírodou a poslouchejte svoje tělo. Dříve nebo později, ho stejně budete muset poslouchat.