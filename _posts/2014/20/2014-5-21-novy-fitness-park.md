---
title: Vybudují venkovní fitness park pro dospělé
authors: M. Krajíčková
category: zpravodajství
tags: Boskovice 20-2014
---

Otevřít pro veřejnost ještě před prázdninami nové hřiště chtějí v Boskovicích na sídlišti Pod Oborou. V sousedství dětského hřiště za mateřskou školou má vzniknout venkovní fitness park pro dospělé. Na jednom plácku tak vedle sebe budou moci cvičit malí i velcí. Za 400 tisíc ho vybuduje firma Flora servis z Brna, jejíž nabídka byla pro město nejvýhodnější. Na projekt přispěl Zemědělský intervenční fond.

Mezi cvičebními prvky by neměl chybět rotoped, odrážecí sedák, posilování rukou, hrazda, šlapadlo, lyže, vesla nebo surf. „Při plánování jsme se inspirovali i v partnerském městě Rawa Mazowiecka, kde takový všem přístupný park s masivními posilovacími stroji mají ve vycházkové zóně“, uvedl starosta Jaroslav Dohnálek. „Terén se má začít upravovat tento týden,“ doplnil Milan Sivera, boskovický referent kultury, sportu a cestovního ruchu, s tím, že předání hotového díla by mělo proběhnout do 31. května. O následnou údržbu zařízení se bude starat již výše uvedená brněnáská firma, která vyhrála soutěž a která bude stroje i instalovat.

„Je to hezká myšlenka. V Boskovicích je stále více lidí, kteří aktivně běhají, takové stroje by pro ně mohly být dobrým doplňkem. Ale že přitáhnou více lidí k pohybu, tomu moc nevěřím. Také je otázkou, zda bude park doplněn o informace, jak stroje správně využívat, aby si jeho uživatelé spíše neublížili,“ zamyslela se Michaela Dufková, jedna z obyvatelek sídliště.