---
title: Manželé Havlovi slaví třicet let společného hraní
cover-photo: http://i.zoul.cz/VKdJEys.jpg
authors: Tomáš Trumpeš
category: kultura
tags: Boskovice koncerty 20-2014
---

Hrají spolu už třicet let, patří k tomu nejlepšímu, nejúspěšnějšímu a zároveň nejskromnějšímu, co vzešlo z české alternativní kultury, a před nedávnem se přistěhovali do Boskovic. Manželé Irena a Vojtěch Havlovi.

Společně tvoří manželské hudební duo, které se věnuje alternativní experimentální hudbě a bývá někdy označována jako nová akustická hudba. Oba hrají na několik hudebních nástrojů, přičemž základ tvoří Irenin klavír a Vojtěchovo violoncello a barokní nástroje violy da gamba. Se svou hudbou procestovali celý svět. 

„Když hrajete hudbu se svým životním partnerem, je z vás kapela, která se nemůže rozpadnout – tedy rozhodně ne tak snadno jako druhé skupiny. Je to celé těžší, snazší, jiné. Vojtěch a Irena Havlovi, naprosto svébytní tvůrci tišších postminimalistických světů, právě slaví třicet společných let na scéně. Neumějí si dělat reklamu. Jejich hudba za ně však mluví jasně. Až přestanou hrát, řekne se, že byli legenda. Nepřeslechněte je jen proto, že žijí teď a tady,“ napsal o Havlových známý hudební publicista Pavel Klusák.

Třicet let společného hraní oslaví Havlovi také v Boskovicích, které se jim staly částečným domovem. Ve čtvrtek 29. května zahrají v kině Panorama a koncert doprovodí projekcí svých autorských hudebních dokumentárních filmů o Indii. Akce začíná v 19.30 a její součástí bude také ochutnávka indického čaje.
Irena Havlová vystudovala Přírodovědeckou fakultu Univerzity Karlovy v Praze a již při škole se začala věnovat hudbě. Vojtěch Havel vystudoval Státní konzervatoř v Praze obory violoncello a klavír. Hudbě se věnoval i nadále se svou manželkou a forma jejich spolupráce byla natolik těsná a harmonická, že se nadále dá hovořit již pouze o manželech Havlových jako o jednolitém uměleckém subjektu. Počátek jejich vzájemné spolupráce se datuje od poloviny 80. let, kdy vznikla experimentální formace Capella Antiqua e Moderna. Sdružení velmi jistě provádělo díla evropské klasické hudby od renesance až po současnost a Havlovi zde s úspěchem rozvíjeli svoje nevšední pojetí tradičních i novodobých skladebných technik a interpretačních postupů. Svou originalitou formace zaujala široké publikum posluchačů a manželé Havlovi se také velmi dobře zapsali u kritiky. První období jejich tvorby ukončuje rok 1990, kdy intenzivně spolupracovali s písničkářem Oldřichem Janotou a započala nová etapa jejich samostatného uměleckého zrání.

Manželé Havlovi několikrát navštívili Indii a inspirováni její lidovou a duchovní hudbou vytvořili autorský komplet 4 CD - Agni, Maha Rudra Yagya, Sri Maháprabhuji Bhajans, Sri Mádhavánanda Bhajans. Během dalších let jim vyšlo několik dalších CD, složili hudbu například k celovečerním filmům Cesta pustým lesem Ivana Vojnára a Hranice stínů Martina Millera. Intenzivní koncertní aktivita je zavedla do mnoha koutů Evropy, Kanady i USA. Společně s avantgardními výtvarníky a divadelníky Petrem Niklem a Janou Svobodovou se v rámci představení Slunovrat podívali i do Afriky a Japonska.

Na své dlouhé umělecké dráze spolupracovali s celou řadou vynikajících tuzemských i zahraničních osobností, jakými jsou bubeník Alan Vitouš, kytarista Tony Ackerman, flétnista Jiří Stivín, hráč na šakuhači a další zejména japonské hudební nástroje Vlastislav Matoušek, ale také tanečníci Karel Vaněk a Eva Černá či výtvarník Radek Pilař. 

„Díky skutečně mimořádné dávce univerzality, jejich vytříbenému projevu a originalitě jejich tvorby bývají Irena a Vojtěch Havlovi pro snadnější orientaci čas od času přiřazováni k některým rozmanitým hudebně stylovým proudům. Dlouhé meditační plochy jejich hudby inspirované východním myšlením i ona elektrizující forma komunikace umělců při živých vystoupeních má za následek to, že sama kritika neví kam přesně jejich tvorbu zařadit. Výrazový rozptyl používaných vyjadřovacích prostředků bývá totiž u manželů Havlových ve většině případů natolik rozmanitý, mnohotvárný a hlavně neustále se proměňující, že jakýkoliv pokus o alespoň rámcové slovní zachycení podstaty jejich muzikantského dialogu za konkrétní skutečností nutně pokulhává. Jejich hudba v sobě nese nádech poetičnosti a inspirace neevropskými kulturami je v ní velmi patrná. Ve svých kompozicích využívají rozmanitých hudebních nástrojů – violoncello, klavír, viola da gamba, zvony, tibetské mísy a jiné. Manželé Havlovi berou svou uměleckou tvorbu jako poslání a svou hudbu jako dar, kterým předávají mírumilovné duchovní poselství,“ popisuje tvorbu manželů Havlových Český hudební slovník.

V boskovickém kině Panorama se Havlovi představí nejen jako hudebníci, ale také jako tvůrci hudebních dokumentárních filmů o Indii. Promítnut bude nejprve snímek Agni z roku 1994. Ten je postavený na spojení hudby a obrazu a zachycuje život na indické vesnici a lidovou a duchovní kulturu Rádžasthánu v době, kdy Indie byla ještě nedotčena vlivem moderní západní kultury. Havlovi několik let zaznamenávali indickou lidovou a duchovní hudbu a sbírali filmový materiál z míst, kde se žilo ještě starým způsobem jako před staletími.

Druhý film nese název Puš-kar – město Bohů a jedná se o hudební dokument z roku 2005 o indickém městečku Puškar, ležícím v horách Rádžasthánu kolem posvátného jezera. Zachycení života v ulicích městečka během jednoho dne, posvátné koupele v jezeře, portréty lidí, obřady v chrámech jsou doprovázeny skladbami pro piano a violoncello. Oba filmy byly společně s dalšími dokumenty Havlových promítány na různých hudebních a filmových festivalech a akcích po celém světě.