---
title: Rekonstrukce vodovodních přivaděčů se přesouvá z Boskovicka na Blanensko
authors: Petra Bílá
category: zpravodajství
tags: Boskovicko Blanensko voda 20-2014
---

Už více než půl roku běží projekt oprav páteřních vodovodních přivaděčů na Blanensku. Za tu dobu se stavební práce posunuly o kus dopředu. Podle ředitele boskovické divize Vodárenské akciové společnosti Petra Fialy dělníci pomalu dokončují práce na boskovické části stavby. „Od června se bude těžiště přesouvat na Blanensko,“ sdělil Fiala.

Tajemník Svazku vodovodů a kanalizací Petr Tioka popsal, jak postoupili se stavebními pracemi. „Ke konci června bude kompletně hotový přivaděč na trase z Velkých Opatovic do Boskovic. Dále jsou například dokončeny sanační práce a montáž technologie z vodojemu u hřbitova. Na trase přivaděče z Boskovic do Blanska máme hotové sanační práce z vodojemu Obora. Na trase Bořitov – Blansko je kompletně položený výtlačný řád od jímacího vrtu  HVJ5c.  Co se týká přivaděče z Lažan do Blanska, zde jsme dokončili výkopové práce a položili drenáže u vodojemu Hořice, u vodojemu Staré Blansko jsme začali se sanačními pracemi,“ popsal vývoj Tioka. Dodal, že ke konci dubna se investice vyšplhala téměř na sedmačtyřicet milionů, což je něco přes sedmnáct procent z celkového finančního rozsahu stavby.
 
Podle tajemníka Svazku stavební práce zkomplikovaly archeologické nálezy při budování přivaděče z Velkých Opatovic do Boskovic. „Po oznámení nálezů byl zahájen intenzivní archeologický průzkum v této oblasti. Ten trval tři měsíce a po tuto dobu jsme museli stavební práce v tomto úseku přerušit,“ zdůraznil Tioka.

Marek Lečbych z Ústavu archeologické památkové péče v Brně podotkl, že nezdržovali proto, aby něco hledali, ale protože v dotčené lokalitě něco našli. „První větev celé stavby protíná Boskovickou brázdu, kde je archeologicky velmi pozitivní místo. Našli jsme třeba nové pravěké osídlení na Červeném vrchu. Vzápětí stavba protnula známé lokality jako Pod Lipníky v Boskovicích nebo U Krbu. Ty byly známé už v době, kdy se tam stavěla trať, tedy na začátku dvacátého století. Tam jsme našli nejstarší zemědělské osídlení, které dokládá poměrně dobře zachovaný půdorys domu z neolitu, tedy z šestého tisíciletí před naším letopočtem. A kromě těchto pozůstatků jsou tam nějaké stavební jámy, nálezy keramického souboru, kamenné šperky, kamenné nástroje. Zajímavé jsou i pozůstatky z doby bronzové staré zhruba tři tisíce let. Osídlení zde bylo dost intenzivní, máme tu proto stovky prokopaných jam. Jsou tam jednak doklady kovolitectví, půdorysy nadzemních staveb, což je unikátní, protože v této oblasti ty půdorysy moc dochované nebyly, zásobní jámy, mnoho keramiky, soubor zvířecích kostí. Potom se pokračovalo dál, například v Knínicích byly nalezeny zajímavé suterény středověkých staveb,“ popsal výsledky průzkumů Marek Lečbych.

Přestože rekostrukce vodovodních přivaděčů je rozsáhlá a stavební práce se neobešly bez několika poruch, samotní odběratelé vody žádná výraznější omezení nepocítili. „Většinou jsme museli řešit poškození původního potrubí a ovládacích kabelů při zemních pracích v jejich těsné blízkosti. Všechny havárie jsme ale vyřešili tak, aby nedošlo k dopadu na odběratele,“ sdělil Petr Fiala. O podobný průběh budou usilovat i nadále. „Samotné město Boskovice a okolí může být navíc zásobeno i ze spešovských vrtů. Tuto možnost jsme zajistili v loňském roce právě proto, abychom předešli případným problémům v době stavby a získali pro Boskovice a okolí maximální jistotu v zásobování vodou.Možnost jsme vyzkoušeli a nebyla to jednoduchá operace, protože voda teče úplně opačným směrem, ale vše může zdárně fungovat. Přestože nepředpokládáme, že bychom to využili, mít takovou zálohu je určitě vhodné,“ konstatoval ředitel Vodárenské.

Minimální dopad na odběratele vody potvrdili například i starostové Šebetova a Cetkovic. „Náš přivaděč je napojen na nový vodojem, kde je taková akumulace vody, že při výpadku dodávky vody máme rezervu na dva dny. Vzhledem k tomu, že trasa vodojemu leží mimo katastr naší obce, nijak jsme nepocítili ani probíhající výkopové práce,“ prozradil starosta Šebetova Zdeněk Čížek.podobně jsou na tom v Cetkovicích. „Jsme na ten přivaděč napojeni, ale výkopové práce se nedělaly v našem katastru. Ani provoz našeho vodovodu nebyl nijak omezen, protože máme vlastní vodojem,“ sdělil starosta Cetkovic Petr Horák.