---
title: Víkend přinese zahájení Velké ceny Blanenska
authors: Andrea Šrámková
category: sport
tags:
- okres Blansko
- požární sport
- 20-2014
---

Požární sport 25. května odstartuje další ročník už tradičního cyklu soutěží Velká cena Blanenska, v níž se utkají družstva převážně dobrovolných hasičů v disciplíně požárního útoku. První z dvanácti bodovaných závodů proběhne tuto neděli v Žernovníku, následovat bude 1. června soupeření týmů v Jabloňanech a postupně tratě na dalších místech regionu až do 20. září, kdy celý seriál uzavřou Sudice.

„Před jedenácti lety jsme s cílem zatraktivnit tento sport založili občanské sdružení Velká cena Blanenska, které soutěže zaštiťuje. Pořadateli však jsou hasičské sbory, v jejichž obci se daný závod koná,“ uvedl Aleš Havelka, člen rady občanského sdružení. „Každé soutěže se účastní zhruba 35 sedmičlenných mužských družstev a 15 až 20 týmů žen. V co nejkratším čase se snaží zasáhnout dva terče s 50 milimetrovým otvorem uprostřed, za kterým je válec a ten musí voda sklopit. Jde o rychlý sport, jak dokazují dosažené časy,“ představil Havelka podstatu závodu. Současným rekordem je od roku 2012 v kategorii mužů čas 16,85 vteřin, v kategorii žen dokonce 16,33 sekundy a v obou případech jsou jeho držiteli Sychotínští.

Závodů v rámci Velké ceny Blanenska proběhne každoročně víc než do bodování započítavaných dvanáct a jednotlivé tratě se liší náročností. Oblíbené jsou právě tratě, kde lze dosáhnout rychlých časů, ale divácky atraktivní jsou i ty připravené třeba v ulicích obcí, kde se musí více taktizovat. Tak je tomu například ve Žďáru naplánovaném na 13. července nebo v kandidátské nebodované soutěži posledního srpna v Lysicích. „Osobně se těším na travnatou trať v Paměticích (22. 6.)  nebo na letos novou v Ostrově u Macochy (13. 9.),“ sdělil dále Havelka.

Seriál je organizován jako otevřená liga, díky čemuž se mouhou účastnit i družstva například ze Svitavska, Prostějovska nebo Žďárska. Omezená není ani věkově. Běhá každý, koho to baví.