---
title: Májové čtení
cover-photo: http://i.imgur.com/tTCq59L.jpg
authors: Gabriela Vajčnerová
category: napsali nám
tags: Boskovice školky 20-2014
---

Společně s dětmi z lesní školky Jinánek jsme strávili první květnový den pod korunami rozkvetlých jabloní v zahradě Pod Oborou. Sedm Duhových pohádek nás provedlo příběhem o tom, jak si sluníčko pohrálo s barvami a z nudného šedivého světa udělalo svět barevný a veselý. V tomto světě se stromy, rostliny a třeba i měsíc učí jeden druhému naslouchat a respektovat se navzájem. 

Májové čtení bylo prvním z cyklu Čtení v přírodě, které probíhá v autentickém prostředí ovocného sadu se zavěšenými houpacími sítěmi,  s polštáři a dekami položenými v zelenající se trávě. Nový začínající projekt byl podpořen dotací MAS Boskovicko Plus, z jejíž finanční podpory se podařilo vytvořit Jinánkovu knihovnu s dvanácti vybranými dětskými tituly spolu s dalším materiálním vybavením, které bude nadále sloužit dětem při pobytu v přírodě.
Během letních měsíců proběhnou ještě dvě čtení, která budou doprovázena interaktivními výtvarnými a dramatickými dílnami pro děti a rodiče. Do budoucna připravujeme setkání se zajímavými dětskými autory, jakým je například Petr Nikl.

Občanské sdružení Intera tímto projektem rozšiřuje spektrum svých současných aktivit. Od svého vzniku v roce 2012 přispívá na kulturním dění v Boskovicích tradičními akcemi Zahájení turistické sezóny a Svatojánská slavnost. O všech proběhlých či plánovaných aktivitách se dozvíte více [na stránkách sdružení](http://intera-boskovice.webnode.cz).
