---
title: Kunštát od Svazku dostane přes osm set šedesát tisíc
authors: Anna Dudková
category: zpravodajství
tags: Kunštát voda 20-2014
---

Městu Kunštát se podařilo uzavřít část sporu se Svazkem vodovodů a kanalizací a s Vodárenskou akciovou společností (VAS). Mimosoudně se všechny zúčastněné strany dohodly, že Svazek uhradí Kunštátu 865 tisíc za neoprávněné obohacení, ke kterému mělo dojít v době předávání vodovodů a kanalizací od Svazku Kunštátu. Podle zástupců města měl Kunštát již tehdy práva na vodovody a kanalizace, přesto však peníze stále vybíral Svazek. Podle mimosoudní dohody tedy po uhrazení částky město stáhne žalobu a nebude požadovat náhradu nákladů řízení.

Táhlý spor, který běží už od roku 2008, kdy Kunštát vystoupil ze Svazku, nyní řeší soud. Kauza byla rozdělen na tři části. První bylo určení majitele vodojemu Touboř, na který si dělal nároky jak Kunštát, tak i Svazek. „V první fázi dal soud zapravdu Svazku, proto jsme podali odvolání a soud poté rozhodl, že vodojem patří Kunštátu. Nyní ještě běží lhůta na odvolání, ale snad už bude tento problém vyřešen,“ sdělil kunštátský místostarosta Rudolf Hájek. „Nyní se nám povedlo dosáhnout mimosoudní dohody ohledně neoprávněného obohacení, za což jsme velmi rádi. Bohužel je ale ještě před námi třetí a hlavní část sporu o vyrovnání se Svazkem. Máme na sebe podané vzájemné žaloby o několik milionů korun. Přes mnohá jednání jsme k dohodě nedospěli, proto jsme celou záležitost předali soudu. Vyřešení této záležitosti se tedy ještě nějakou dobu potáhne,“ dodal.