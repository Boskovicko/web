---
title: Silnice I/43 u křižovatky na Boskovice má být uzavřena do 1. června
authors: Andrea Šrámková
category: zpravodajství
tags: Boskovicko doprava 20-2014
---

Uzavírce, platící od minulého úterý, se nevyhnula silnice I/43 v úseku od odbočky na Voděrady po křižovatku do Boskovic. Po přestavbě kruhového objezdu v Lipůvce na křižovatku typu T je to v krátké době druhé výrazné omezení, které komplikuje řidičům cestování na hlavním tahu z Brna do Svitav. Rekonstrukce je rozdělena na dvě etapy, při čemž první skončí 22. května, druhá má trvat do 1. června. Po celou dobu bude uzavřen směr Brno - Svitavy, v opačném směru Brno budou  vozidla projíždět stavbou.

Na komunikaci dojde k frézování a pokládce nového povrchu vozovky a kvůli zvýšení bezpečnosti i k úpravě vodorovného dopravního značení. „Křižovatka zůstane stykovou, jak je v současnoti, ale bude osazena balisety, zelené sloupky, podobně jako v Lipůvce. Opatření by měla vést ke zklidnění dopravy a především k dodržování rychlosti,“ uvedla tisková mluvčí Ředitelství silnic a dálnic Nina Ledvinová s tím, že jednání iniciovala policie, aby zde eliminovala nehodovost. Oprava prostoru křižovatky má vyjít přibližně na 4 miliony korun.

Objížďky během oprav jsou vedeny přes Skalici nad Svitavou, nákladní doprava kolem Chrudichrom přes Míchov a Letovice.
Na trase mezi Brnem a Svitavami letos v létě dojde ještě k jedné opravě. „Na velké prázdniny je naplánovaná oprava povrchu silnice u Černé Hory. Jedná se však pouze asi o 600 metrů a délka stavby by tedy neměla přesáhnout jeden týden,“ prozradila dále Ledvinová. Doplnila, že s déle plánovanými opravami mostů u Letovic počítá Ředitelství silnic a dálnic až pro příští rok.