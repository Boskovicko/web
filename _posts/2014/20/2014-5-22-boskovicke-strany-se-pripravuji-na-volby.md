---
title: Boskovické strany se začínají připravovat na komunální volby
authors: Tomáš Trumpeš
category: zpravodajství
tags:
- Boskovice
- komunální volby
- 20-2014
---

Za necelý půlrok už bude jasné, kdo se ujme zastupitelských mandátů v jednotlivých obcích na další čtyři roky. Strany proto již nyní finišují s přípravou kandidátek a také s výběrem lídrů, kteří je do voleb povedou. Nejinak je tomu v Boskovicích.
Vedle personálního obsazení kandidátek strany řeší také vznik volebních programů a definují témata, se kterým by chtěli své voliče přesvědčit a získat jejich důvěru a především hlasy.

### ČSSD

Víceméně jasno už má boskovická ČSSD. Kompletní kandidátku sice zveřejní až poté, co se všichni kandidáti vyfotí a kandidátka i s fotkami bude zveřejněna na stranických webových stránkách, ale tajnosti podle boskovického šéfa sociálních demokratů Milana Kolínského nedělají. „Kandidátka už prošla dvěma schůzemi a listina je schválená. Z prvního místa ji povede naše kandidátka na starostku Hana Nedomová,“ uvedl Milan Kolínský, který bude Hanu Nedomovou následovat na druhém místě, na třetím místě bude kandidovat ředitel SOŠ a SOU Andé Citroëna Karel Ošlejšek. V ČSSD už také pracuje volební štáb, který připravuje program a propagační tiskoviny. I ten je podle Milana Kolínského již ze tří čtvrtin hotov. „Chceme přijít s něčím, co překvapí. Konkrétní témata připravujeme, ale zatím je nezveřejňujeme, nechceme vystřílet prach a umožnit ostatním, aby nás kopírovali,“ vysvětlil šéf boskovické ČSSD.

### ANO 2011

Svou první kandidátku do komunálních voleb připravuje v Boskovicích také celostátně úspěšné hnutí ANO 2011. V něm se momentálně uzavírá debata o volebním lídrovi, jehož jméno bude známé možná již tento týden. Podle Luďka Řehoře z ANO vybírají členové hnutí hned z několika zájemců o tento post a přetlak kandidátů zaznamenává hnutí i celkově. „Lídr bude volen tajnou volbou, povede kandidátku a bude zodpovědný za úspěch. Kandidátní listina je ve vývoji, momentálně ji sestavujeme do finální podoby. Máme přebytek zájemců a v posledních měsících se objevují další nové tváře a jsou to čím dál kvalitnější lidé, což je velmi pozitivní signál,“ popsal situaci v hnutí ANO Řehoř.

Jméno lídra chce ANO zveřejnit koncem května, možná až začátkem června. Hlavní téma volební kampaně zatím nestanovilo. „Ale náš okamžitý zájem je nastolení vstřícné komunikace mezi občany a vedením města. To je naše velké téma, musí se tak stát hned po volbách,“ doplnil Luděk Řehoř.

### KDU-ČSL

O pořadí na prvních třech místech je rozhodnuto také v boskovické KDU-ČSL. A strana na nich nabídne tři ženy: stávající místostarostku Jaromíru Vítkovou, Dagmar Hamalovou a Marii Zouharovou. Tedy tři současné zastupitelky. Tato tři první místa již schválila členská schůze místní organizace, kompletní kandidátka by měla být známá do konce června. „S kandidáty už máme jejich účast na kandidátce projednanou, směřujeme k tomu, aby byla listina co nejdříve uzavřena. Objeví se řada nových tváří a několik mladých lidí, z čehož mám velkou radost,“ sdělila Jaromíra Vítková.

Strana podle ní také pracuje na přípravě programu a kampaně, ve které by se opět chtěla představit jako klidná síla, která nedělá nic chvatně, ale pracuje dlouhodobě a při přípravě programu vychází také z dosavadní práce ve vedení města. „Nyní nevnímám něco jako zásadní téma, byť některá témata se stále vracejí – jako knihovna nebo nemocnice. Ale my v našem programu chceme pojednat všechna potřebná témata a nejrůznější oblasti, které řízení města zahrnuje. Samozřejmě chystáme i nějaké zcela konkrétní a specifická témata, ale ta zatím nechci prozrazovat. Důležité je, aby se v některých oblastech jako kupříkladu v cestovním ruchu podařilo prosadit více koncepční práce,“ popsala boskovická místostarostka.

### ODS

V pátek večer uzavřela prvních deset postů kandidátky také boskovická ODS, která minulé volby sice nevyhrála, ale uhájila ve vyjednáváních post starosty a největší slovo ve vedení města. Jejím lídrem do podzimních komunálních voleb bude bývalý poslanec a starosta František Sivera, zatímco současný starosta Jaroslav Dohnálek ho bude následovat na druhém místě. Na třetí místo kandidátky umístila boskovická ODS Marii Žídkovou. 
Podle volebního lídra Františka Sivery se volbou prvních 10 kandidátů zároveň vytvořil tým lidí, který začne pracovat na programu. „Na stěžejním tématu jsme se zatím neshodli, ale život je pestrobarevný a také program musí být složený tak, abychom mohli Boskovice posunout dál dopředu v řadě oblastí. Nechceme se zaměřit na jednu cílovou skupinu, také témat je celá řada, v tuto chvíli stojíme na začátku,“ uvedl k programu ODS volební kandidát číslo jedna František Sivera.

### TOP 09

Post místostarosty a dva mandáty bude ve volbách v Boskovicích obhajovat TOP 09. Ta si za svého zdejšího předsedu a zároveň lídra kandidátky již zvolila Pavla Vlacha, bývalého tajemníka a současného ředitele VOŠ ekonomické a zdravotnické a SŠ na Hybešově ulici. Účast na dalších místech je momentálně projednávána s jednotlivými kandidáty, vše by mělo být hotovo do konce měsíce, kdy se podpisy kandidátů mají odeslat na ústředí strany. Pořadí kandidátů bude určeno teprve po uzavření jejich potřebného počtu. Je však pravděpodobné, že za Pavlem Vlachem se objeví dosavadní zastupitelé Dominik Božek a Petr Fiala, z nichž prvně jmenovaný je také neuvolněným boskovickým místostarostou.
„Poté, co dokončíme kandidátku, se začneme zabývat konkrétní podobou vize, se kterou bychom chtěli jít do voleb. Názory na hlavní témata se zatím různí, ale budu-li mluvit za sebe, bude v Boskovicích určitě velmi nosné téma nemocnice, možná také další podoba areálu u zámeckého skleníku a letního kina. V Mladkově bude určitě hlavní téma kanalizace a v Bačově oprava komunikací,“ uvedl lídr TOP 09 Pavel Vlach.

### KSČM

Kandidátku zatím nemají hotovou boskovičtí komunisté, rozhodnutí nepadlo dosud ani o lídrovi. Uzavírat a schvalovat se kandidátka bude na konci května, poté strana informace zveřejní. Podle svého šéfa Ladislava Topinky se hlavní osa programu bude sestavovat na základě domluvy s Vladimírem Farským, který je byť jako nestraník za KSČM jedním z nejaktivnějších zastupitelů a asi neviditelnějším reprezentantem komunistů. Zda to bude právě on, kdo povede kandidátku do voleb, se tedy voliči dozví na konci května.

### Sportovci

O volební úspěch se budou i v příštích volbách ucházet také Sdružení SNK-ED a Sportovci Boskovice. Podle jejich lídra z minulých voleb Radka Mazáče se seznam kandidátů aktuálně dotváří, pak teprve bude stanoveno jejich pořadí. „Program také připravujeme, také na základě vyhodnocení dosavadní práce. Nemyslíme si, že volby budou o jednom tématu, ale nad rámec obecného programu jistě připravíme asi tři až čtyři zcela konkrétní věci,“ uvedl Radek Mazáč.

Tímto výčtem stran a hnutí však seznam boskovických kandidátek pravděpodobně není vyčerpán. V minulých komunálních volbách jich kandidovalo hned jedenáct, takže je pravděpodobné, že i tentokrát se do volebního klání zapojí i další ve městě působící a doposud neúspěšné strany, popřípadě specificky boskovické nezávislé kandidátky.
