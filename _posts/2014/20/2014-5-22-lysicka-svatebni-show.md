---
title: Inspiraci pro svatbu nabídne lysická Svatební show
authors: Tomáš Trumpeš
category: zpravodajství
tags: Lysice 20-2014
---

Třetí Svatební show se koná v neděli 25. května od 12 hodin v lysické zámecké zahradě. Na akci se sejdou na tři desítky nevěst a stovky snoubenců a zájemců o vše, co se týká svatebních obřadů.

„Chybět nebudou ukázky líčení a účesů, nabídky svatebních fotografií, oznámení, hudby, cukroví, dopravy nebo i míst k uspořádání svatebních hostin. Ke svatbě jistě patří i květiny, svatební kytici představí nejen květinové studio Aneta, jehož um potvrdil i titul Nej svatební kytice roku 2013,“ uvedla lysická kastelánka Martina Medková Rudolfová.

Podle té přinesou vítanou inspiraci také dvě módní přehlídky, a to nejen svatebních šatů, ale také obleků či doplňků pro ženichy a společenských šatů pro družičky a další svatební hosty.
Letos je připravena rovněž neobvyklá událost, a to svatba live. Před diváky se tedy odehraje skutečná svatba, přičemž snoubenci byli vybráni z třiceti párů, které projevily zájem o neobvyklý obřad.

Plánovaný program začíná ve 12 hodin otevřením svatebního veletrhu, který potrvá až do 17 hodin. Ve 14 hodin následuje zmiňovaná svatba live, ve 14.50 a v 15.20 proběhnou módní přehlídky, po čtvrté hodině losování cen a v 17 hodin bude akce ukončena.