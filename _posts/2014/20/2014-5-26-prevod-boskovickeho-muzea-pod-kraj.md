---
title: Blansko žádá o převod muzea pod kraj, Boskovice stojí před rozhodováním
authors: Andrea Šrámková
category: zpravodajství
tags: Brno Blansko Boskovice muzeum 20-2014
---

Žádost blanenské radnice, aby Jihomoravský kraj převzal pod svá křídla provoz tamního muzea, projednávala krajská rada na svém jednání minulý čtvrtek. Vzhledem k faktu, že také boskovické muzeum je v současné době podobně jako blanenské ve správě města, vyvstává otázka, zda se k žádosti o převedení pod kraj nepřipojí.

„Z iniciativy Jihomoravského kraje bude osloveno i město Boskovice, zda se chce nebo nechce takovýchto jednání zúčastnit. Nikterak nepředjímáme rozhodnutí městské samosprávy v Boskovicích. Pokud by se přidali k jednání kraje s Blanskem, byla by to pro nás jednodušší situace, celou věc bychom projednávali komplexně, jednou a za stejných podmínek pro Blansko i Boskovice,“ vyjádřil se k začínajícímu řízení hejtman Michal Hašek. Jedná se totiž pouze o tato dvě muzea v celém Jihomoravském kraji, u nichž tehdejší přednosta okresního úřadu ještě před vznikem krajů rozhodl o převedení na města, a kde tato zařízení nepřešla na nově vznikající Jihomoravský kraj. Ten jejich působení sice podporuje formou příspěvku na provoz nebo účelovými dotacemi na jednotlivé akce, ale financována jsou především z rozpočtu měst.

Boskovičtí se jednání nebrání. „Potřebujeme nejdříve zjistit, co by pro město a muzeum převod představoval,“ komentovala postoj kraje boskovická místostarostka Jaromíra Vítková. „Pokud se má muzeum rozvíjet, potřebuje samozřejmě finance a instituce jako muzeum nebo nemocnice, které pod město spadají, je problém z rozpočtu města adekvátně zajistit. Na druhou stranu, město budovu rezidence dlouhodobě opečovává, minulý rok tam byla otevřena nová expozice a v současné době je pro muzeum rozpracovaná žádost o další dotace z Norských fondů,“ uvedla Vítková některé z faktorů, které ovlivní rozhodování. Nyní tedy radnici čeká příprava materiálů pro jednání městské rady a zastupitelstva.

„Na provoz blanenského muzea přispívá Jihomoravský kraj každoročně od roku 2004, výše příspěvku se v předchozích letech pohybovala v rozmezí 300–950 tisíc korun. Pro rok 2014 bylo schváleno poskytnutí mimořádné dotace na podporu činnosti muzea ve výši 640 tisíc korun,“ doplnila tisková mluvčí kraje Denisa Kapitančiková.

Boskovické stojí ročně provoz muzea kolem 3 milionů korun, výše příspěvku od kraje je stejná jako u Muzea Blansko.