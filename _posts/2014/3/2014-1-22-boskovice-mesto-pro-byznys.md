---
title: Město pro byznys – Boskovice mezi nejslabšími v kraji
authors: Petra Bílá
category: zprávy
tags: Boskovice Blansko podnikání 3-2014
---

Dvě města z blanenského okresu zahrnuli zpracovatelé průzkumu Město pro byznys do celorepublikového srovnání, v němž se zaměřují na podmínky pro podnikání v městech s rozšířenou působností. Ze závěrů, ke kterým došli, vyplynulo, že v roce 2013 nebyly podmínky pro podnikání na okrese Blansko příliš dobré.

Blansko i Boskovice, dvě místa z regionu, kterých se průzkum týkal, skončila v rámci kraje v druhé desítce. Blansko jedenácté z jednadvaceti porovnávaných měst z Jihomoravského kraje, Boskovice ještě o šest míst níže. Výsledek Blanska přitom dokazuje, že změna k lepšímu je možná. Ve srovnání s loňským rokem město ve svém hodnocení poskočilo hned o osm příček.
„Výzkum má dvě části, jedna se zaměřuje na podnikatelské prostředí, kde jsou kritéria, která čerpáme z objektivních zdrojů a město na ně nemá žádný vliv. Do druhé části vstupují kritéria, která se souhrnně nazývají přístup veřejné správy, ta může radnice ovlivnit. Hodnotíme hospodaření radnic, kapitálové výdaje, objemy získaných dotací z Evropské unie. Dále sledujeme, jaké radnice stanovuje podnikatelské poplatky. V neposlední řadě provádíme průzkum mezi podnikateli, kdy oslovíme náhodně vybrané živnostníky a děláme mezi nimi šetření,“ popsala Gabriela Šamanová z agentury Datank, která průzkum zpracovala.

Boskovice ztratily body například vlivem velké vzdálenosti od dálnice, vysoké ceny za svoz odpadu nebo třeba vysoké ceny vodného. Přitom ale v oblasti, kdy se hodnotí přístup veřejné správy, skončily třinácté z jednadvaceti hodnocených měst. Kladně byl hodnocen i přístup radnice. Zde Boskovice skončily čtvrté z jednadvaceti měst. „Faktory, jako je cena vodného a stočného, nebo poplatky za odvoz odpadu, my z naší pozice nemůžeme příliš ovlivnit. Stanovují to smluvní vztahy s Vodárenskou a se svozovou firmou. Horší dopravní dostupnost se snažíme pozitivně ovlivnit při jednáních týkajících se plánované výstavby R43 a dopravy po železnici,“ vysvětlila místostarostka Boskovic Jaromíra Vítková. Dodala, že Boskovice už podruhé získaly ocenění za podíl středních a velkých firem ve městě. Na podporu malých živnostníků vedení města nedávno například slevilo z výběru poplatků za parkování. Vedení boskovické radnice se výsledkem průzkumu za loňský rok zatím oficiálně nezabývalo. „Ke konci roku jsme řešili důležitější věci, jako je například schválení rozpočtu na letošní rok. Nevím, proč jsme dopadli takto špatně, ale plánuji se s výsledky průzkumu seznámit,“ sdělil místostarostka Boskovic Dominik Božek. 

Podle názoru jednoho z oslovených boskovických podnikatelů, který nechtěl v tisku zveřejnit své jméno, není výsledek průzkumu žádným překvapením. „Podpora podnikání v Boskovicích opravdu pokulhává. Podnikatelské prostředí je čím dál horší. Je tady odliv financí směrem do supermarketů, to je celostátně a celoevropsky složitá situace. V Boskovicích jsou chudí lidé, kteří rozmýšlí, jak investují své peníze. Podnikatelé spolu nekomunikují, město podnikatele nijak nepodporuje, každý zde bojuje sám za sebe. Já si nepamatuji, že bychom za dobu fungování naší firmy ve městě byli osloveni v rámci nějakého výběrového řízení nebo veřejné zakázky od města,“ zhodnotil oslovený podnikatel.

O výsledky průzkumu se zajímal místostarosta Blanska Jaromír Roučka. Ten je rád, že si Blansko v průzkumu polepšilo. „Zatím jsem se ještě neseznámil, jakých výsledků loni dosáhlo Blansko v rámci hodnocení jednotlivých kritérií, ale mám to v plánu. V minulosti jsem komunikoval se zpracovatelem průzkumu. Myslím, že některá kritéria, která vstupují do hodnocení, jsou objektivní, ale jiná nemůžeme nijak ovlivnit, což je špatně,“ zhodnotil místostarosta Blanska.

Podnikatelsky nejpřívětivějším městem Jihomoravského kraje se stalo Veselí nad Moravou. Na druhé příčce se umístil Vyškov, třetí skončily Hustopeče. V celorepublikovém srovnání se Blansko umístilo na sto jedenáctém místě, Boskovice skončily na sto šedesátém druhém místě.