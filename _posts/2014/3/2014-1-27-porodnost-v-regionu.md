---
title: Rodí se více chlapců, v některých obcích klesá počet obyvatel
authors: Miroslava Boháčková
category: zprávy
tags: Boskovicko demografie 3-2014
---

Podle údajů Českého statistického úřadu se za prvních devět měsíců loňského roku zvýšil počet obyvatel Jihomoravského kraje o 1 084 osob. Z velké části se tak stalo díky přirozenému přírůstku, což znamená, že se narodilo více dětí, než zemřelo osob. Podrobnější informace dále udává, že mezi narozenými dětmi mírně převažují chlapci. Na výsledky za čtvrté čtvrtletí, potažmo za celý rok, si však budeme muset počkat do začátku března. V těchto dnech se totiž jednotlivé údaje v rámci každé obce teprve zpracovávají.

„Za loňský rok evidujeme ve městě celkem dvacet osm narozených dětí, z toho sedmnáct chlapců,“ potvrzuje statistický údaj kunštátská matrikářka Dagmar Konečná. „Dvacet čtyři občanů zemřelo; v této souvislosti snad stojí za zmínku, že ve městě žije přes sto osmdesát vdov a jen dvacet pět vdovců. Během roku se odstěhovalo o deset osob více, než se přistěhovalo,“ uvedla kunštátská matrikářka. V porovnání s rokem 2000 se počet obyvatel Kunštátu zvýšil o dvě stě obyvatel.

V Olešnici se během roku 2013 narodilo osmnáct dětí, tedy o pět více než v předcházejícím roce. Stejný počet, tedy rovněž osmnáct obyvatel, vloni zemřelo. Odstěhovalo se o jedenáct občanů více, než se přistěhovalo. Od poloviny 90. let zaznamenávají ve městě úbytek obyvatel; ke konci loňského roku klesl počet na 1705, což je podle statistických údajů vůbec nejnižší číslo za posledních čtyřicet let.

Stejný počet, tedy osmnáct nových občánků, z toho hned šest Matyášů, přivítali v loňském roce ve Svitávce. Celkový počet obyvatel se v obci za uplynulých třináct let zvýšil o necelých sto padesát, což nebylo dáno ani tak počtem narozených dětí (osmnáct odpovídá dlouhodobému průměru), jako spíše vyšším podílem přistěhovaných osob. Za poslední dva roky navíc klesla ve Svitávce téměř o polovinu úmrtnost.

Ve Velkých Opatovicích si v  loňském roce připsali třicet narozených dětí, z toho sedmnáct chlapců. Počet narozených dětí od počátku devadesátých let ve městě poklesl téměř na polovinu. Vloni zemřelo třicet devět občanů (mužů o sedm více než žen), což víceméně odpovídá dlouhodobému průměru. Migrační přírůstek, tedy rozdíl mezi počtem přistěhovaných a odstěhovaných osob se ve Velkých Opatovicích dlouhodobě pohybuje v záporných číslech, počet obyvatel se za posledních třináct let ve městě snížil téměř o tři sta padesát.

Sedm chlapců a pouze jedna dívka se narodili v loňském roce v Cetkovicích; zemřelo zde pět občanů. Počet obyvatel má v obci od roku 1994 vzrůstající tendenci. Obdobně se zvýšil i počet obyvatel v Sudicích – od roku 2000 přibližně o sedmdesát. A není to dáno jen počtem nově přistěhovaných. V loňském roce se v Sudicích narodilo hned sedm dětí, o pět více než v roce 2012, z čehož převážili chlapci (čtyři) nad dívkami. Zemřeli dva občané. Vyšší počet narozených dětí – rovnou o pět – hlásí i Vanovice.

V Benešově sice klesl počet narozených dětí proti roku 2012 o čtyři, zemřelo zde však i méně občanů (pouze dva). Celkový počet obyvatel v obci se od roku 2000 navýšil o necelou stovku. Šest dětí, tedy zatím nejméně od roku 2004, se narodilo v Knínicích. Obyvatel však za loňský rok díky vyššímu počtu přistěhovaných osob opět přibylo. Naopak trvalý úbytek obyvatel zaznamenávají už několik roků v Šebetově. Zde se navíc vloni – v rozporu se statistikou – narodily čtyři dívky.
K 31. prosinci 2013 žilo v Boskovicích 11 337 obyvatel. Počet narozených dětí oproti roku 2012 poklesl přibližně o dvacet a zastavil se na rovné stovce. Přistěhovalo se o padesát dva občanů více než se odstěhovalo, zemřelo sto dvacet občanů. Šedesát občanů Boskovic uzavřelo sňatek a dvacet devět se rozvedlo. A ještě údaje z boskovické matriky. Jak uvedla matrikářka Eva Havlová, během loňského roku se v boskovické porodnici narodilo celkem 839 dětí. Dva porody proběhly doma. K nejoblíbenějším dívčím jménům patřila Eliška, dále Tereza a Nela. U chlapců zvítězil Jakub, následovaný Ondřejem a Janem. Boskovická matrika úmrtí zaznamenala celkem 316 případů (včetně nemocnice). V kostele sv. Jakuba, v evangelickém kostele, dále na radnici, na zámku a na hradě, v zámeckém skleníku, v Lasákově mlýně, na Šmelcovně, ve westernovém městečku či v Sudickém dvoře – tam všude si řekl své „ano“ některý ze 112 párů zapsaných během loňského roku do boskovické matriky oddaných.