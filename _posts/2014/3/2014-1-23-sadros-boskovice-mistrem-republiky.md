---
title: Sokol BK Sadros Boskovice je mistrem republiky
authors: Lubomír Slezák
cover-photo: http://i.imgur.com/GxSFA1Y.jpg
category: sport
tags: Milovice Boskovice fotbal 3-2014
---

V sobotu 18. ledna se v milovické hale Milten uskutečnil Final 4, tedy finálový turnaj o titul mistra České republiky v malém fotbalu.

Na začátku kvalifikačních kol se představilo 25 týmů z celé České republiky. Po bojích ve skupinách se do druhého kola dostalo 10 mužstev. Z moravské skupiny hrané v Brně následně postoupily do Milovic celky RKM Brno, tedy obhájce titulu a Sokol BK Sadros Boskovice. V Praze, kde se hrála druhá fáze kvalifikace Čech, se nejlépe vedlo dvojici FC Laguna Pardubice, FC Union Brdy Příbram.

Boskovičtí byli na republikové scéně nováčkem, RKM triumfovalo v roce 2003 a 2010. Pardubice získaly titul mistrů České republiky v roce 2006 a Union se radoval dva roky po sobě v letech 2008 a 2009. V kádru RKM a Laguny navíc nastoupili členové reprezentace malého fotbalu.

V prvním semifinále se proti sobě postavily týmy FC Laguna Pardubice a Sokol BK Sadros Boskovice. Po bezbrankové první půli, ve které měli více ze hry boskovičtí, se právě reprezentanti našeho města a okresu dokázali prosadit jako první v půli druhé. Vyrovnávací branka však na sebe nenechala dlouho čekat a po šedesáti minutách hry tak svítilo na světlené tabuli 1:1. V prodloužení gól nepadl a rozhodnout musely pokutové kopy. Úspěšnější byl nakonec Sokol BK Sadros Boskovice, který proměnil všechny tři penalty, zatímco Laguna Pardubice pouze dvě. Brankář Michal Čech totiž dokázal zlikvidovat hned první pokutový kop, střelci Boskovic Jakub Čech, Jan Havlíček a Ondřej Paděra se nezmýlili. V takřka domácím prostředí, z Boskovic přijel plný autobus fanoušků, tak Sadros čekal boj o titul, Laguna hrála o třetí místo.

Druhým postupujícím do finále byl největší favorit turnaje brněnské RKM, které porazilo FC Union Brdy Příbram vysoko 7:2. První poločas skončil remízou 1:1, pak se ale obhájci titulu rozstříleli a postupně dokráčeli k jednoznačnému vítězství. FC Union Brdy Příbram skončil na třetím místě, když porazil FC Lagunu Pardubice 2:1.

Finále bylo čistě moravskou záležitostí, proti sobě stáli Sokol BK Sadros Boskovice a RKM Brno. Sadros ale proměnil zápas v jednoznačnou exhibici, když RKM se poprvé střelecky prosadilo až za rozhodnutého stavu 7:0, když snížilo na 7:2. Sokol však uzavřel skóre pár minut před koncem a celek tak mohl začít slavit premiérový mistrovský titul a zároveň premiérový titul pro tým z Blanenského svazu malé kopané.