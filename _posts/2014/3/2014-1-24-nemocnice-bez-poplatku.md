---
title: Pobyt v nemocnici je od ledna bez poplatku
authors: Petra Bílá
category: zpravodajství
tags: Boskovice Blansko nemocnice 3-2014
---

Pacienti hospitalizovaní v nemocnicích od nového roku neplatí sto korun na den jako regulační poplatek za pobyt na lůžku. Nemocnice kvůli tomu mohou přijít řádově o miliony korun.

„V případě Nemocnice Boskovice jsme za loňský rok, kdy poplatek za pobyt v nemocnici činil sto korun, vybrali necelé dva miliony sedm set tisíc korun,“ prozradil jednatel boskovické nemocnice Dan Navrátil. Dodal, že peníze budou v rozpočtu nemocnice chybět. „V loňském roce probíhala v nemocnici rozsáhlá úsporná opatření, v roce letošním přistupujeme k dalším zásadním změnám v oblasti řízení nákladů. Současně vyvíjíme maximální úsilí na příjmové stránce. Spoléhat se na kompenzace uvedeného výpadku ze strany státu by nebylo rozumné. Navýšení platby za státní pojištěnce přinese sice větší objem peněz do zdravotního systému, ale prozatím nejsou jasné mechanismy, jakým způsobem by mohly peníze doputovat až k poskytovatelům zdravotní péče,“ uvedl Navrátil.

Problematicky bude výpadek peněz řešit i vedení Nemocnice Blansko. Ředitelka Vladimíra Danihelková sdělila, že výnosy z výběru poplatku za pobyt na lůžku, jsou jednou z kapitol rozpočtu nemocnice. „Za loňský rok jsme na poplatcích za pobyt na lůžku vybrali pět milionů čtyři sta tisíc korun. Celkově jsme výběrem regulačních poplatků vybrali dvanáct milionů korun. Peníze bývají používány na financování provozu nemocnice. Pacientům garantujeme, že za finance, které získáme výběrem regulačních poplatků, nakoupíme přístroje a prostředky potřebné k léčbě,“ objasnila ředitelka blanenské nemocnice.

Poplatek za pobyt v nemocnici zavedla vláda v roce 2008. Jak se píše v tiskové zprávě Ministerstva zdravotnictví, povinnost hradit regulační poplatek za poskytování lůžkové péče včetně lůžkové lázeňské léčebně rehabilitační péče, zrušili v červenci loňského roku soudci Ústavního soudu. Nadále ale platí povinnost hradit třicetikorunový poplatek u lékaře i v lékárně a také devadesát korun za ošetření na pohotovosti. Jak s regulačními poplatky naloží nově vznikající vláda, zůstává otázkou.

„Vzhledem k tomu, že vládní koalice deklaruje, že zdravotnictví je jednou z priorit, očekáváme řešení z jejich strany. Museli by najít v rozpočtu prostředky na sanaci výpadku. Nejen naše nemocnice s penězi vybranými díky regulačním poplatkům hospodaří už pět let. Pokud stát poplatek za pobyt na lůžku zrušil, tak musí najít řešení, jak dostat do nemocnic zpátky prostředky, které jsme získávali od pacientů,“ vysvětlila Danihelková.