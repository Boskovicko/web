---
title: Výstava Vostřebalové Fischerové v Moravské galerii je velmi zdařilá
authors: Tomáš Trumpeš
cover-photo: http://i.zmotula.cz/GT1T9fn.jpg
category: kultura
tags: Brno výstavy 3-2014
---

Pozoruhodnou výstavu se podařilo vytvořit brněnské Moravské galerii z prací boskovické rodačky Vlasty Vostřebalové Fischerové (1898–1963). Výstava je umístěna v Pražákově paláci na Husově ulici a potrvá ještě do 23. února.

Výstava nese název Mezi sociálním uměním a magickým realismem a zaujímá celé přízemí Pražákova paláce, přičemž obrazy jsou instalovány velmi originálním a nevšedním způsobem – zavěšeny na průhledných lankách jako by ve výstavních sálech levitovaly. Tento způsob instalace má přímou inspiraci v díle Vlasty Vostřebalové Fischerové. „Jedním z leitmotivů autorčiných obrazů z dvacátých let byly levitující postavy – skutečné nebo imaginární bytosti ve stavu beztíže, proměňující zdánlivě obyčejné výjevy v surreálné scenérie. Obrazy vznášející se v prostoru, opatřené texty na zádových panelech, nadto umožňují procházet výstavou jako otevřenou knihou: dívat se a číst zároveň,“ vysvětlili svůj záměr brněnští galeristé.

Těm se podařilo dokonale naplnit cíl, kterým bylo představit dílo Vlasty Vostřebalové Fischerové jako celek. Za tím účelem shromáždili zápůjčky ze soukromých sbírek i kamenných institucí, formou audionahrávky a videoprojekce je doplnili o autorčinu korespondenci a další archivní dokumenty, odkazující kupříkladu k dosud zcela neznámým počinům autorky v oblasti architektury.

Obdivuhodná malířka, o jejímž osudu jsme podrobněji psali ještě před zahájením brněnské výstavy, žila v Boskovicích pouze několik prvních dětských let svého života. Avšak Boskovice hrály také důležitou roli v tom, že její dílo neupadlo zcela v zapomnění, neboť se zde v minulosti konaly dvě její výstavy, a to v letech 1978 a 1988, tedy vždy ke kulatému výročí jejího narození. Kurátorky současné brněnské výstavy také v Boskovicích dosud pátrají po několika jejích ztracených obrazech.
Vlasta Vostřebalová Fischerová tvořila poměrně krátce, její uměleckou dráhu přeťala druhá světová válka. Umělecký odkaz boskovické rodačky pak nebyl dlouhá léta náležitě zhodnocen, Moravská galerie v Brně aktuální velmi zdařilou výstavou tento nedostatek alespoň zčásti napravuje, k čemuž přispívá i vydání obsáhlého a kvalitně zpracovaného katalogu. „Obrazy a kresby s fantaskní poetikou a silným sociálním apelem společně s nedávno objeveným archivním materiálem, včetně autorčiných architektonických návrhů a osobní korespondence, odhalují originální a mnohovrstevnaté dílo, které má v českém moderním umění své nezastupitelné místo,“ uvedla jedna z autorek výstavy Michala Frank Barnová.