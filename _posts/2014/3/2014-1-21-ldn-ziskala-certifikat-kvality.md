---
title: Eldéenka získala certifikáty kvality
authors: Jitka Melkusová
photo: http://i.imgur.com/IJu1gtz.jpg
category: zpravodajství
tags: Letovice nemocnice 3-2014
---

Minulé pondělí se v Nemocnici Milosrdných bratří odehrála malá slavnost. Ředitelka nemocnice Drahoslava Královcová převzala certifikáty systému managementu kvality a bezpečnosti informací. Blahopřát s kyticí jí k této skutečnosti přijel i hejtman Michal Hašek.

„Před dvěma lety jsme si řekli, že je konečně potřeba změnit smýšlení lidí o naší nemocnici. Navíc jsme zde téměř nepracovali s počítači. A tak vznikl informační systém, bylo nutné nastavit vnitřní procesy jeho fungování, naučit se se vším pracovat a získat certifikáty, které schopnost pracovat s daty osvědčí. Trvalo to půldruhého roku,“ příblížila nedávnou náplň managementu nemocnice Královcová.

Získáním certifikátu ISO 9001 osvědčuje nyní nemocnice schopnost zkvalitňovat péči o pacienta. Certifikát ISO 27001 pak zajišťuje zabezpečení informací o pacientech. „Jsem hrdá na to, že naše malá nemocnice s více než 250 letou historíí může pacientům nabídnout kvalitní a bezpečné služby, uvedla dále ředitelka Královcová.

Ta se vzápětí také pochlubila dalšími investičními kroky uplynulého roku, které si nemocnice mohla dovolit především díky svému zřizovateli – Jihomoravskému kraji. Opravu vnitřní fasády, kterou projekt rozpočtoval na 1 milion korun uskutečnila dodavatelská firma za 630 tisíc. „Máme to trochu těžké v tom, že nedosáhneme na žádné dotace. Musíme čekat, až se zlepší finanční situace v našem státě,“ upozornila na prodlevu v potřebě rekonstrukce druhé půlky nemocnice ředitelka Drahomíra Královcová.

Nemocnice Milosrdných bratří disponuje 120 lůžky následné péče, pracuje v ní 104 zaměstnanců, z toho 65 zdravotnických pracovníků.