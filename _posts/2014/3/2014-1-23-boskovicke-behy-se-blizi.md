---
title: Boskovické běhy se blíží, příprava začíná
authors: Tomáš Trumpeš
category: sport
tags:
- Boskovice
- Boskovické běhy
- běh
- 3-2014
---

Další ročník jedné z významných sportovních událostí zaměřených na širokou veřejnost se pomalu ale jistě blíží. Také letošní Boskovické běhy se budou konat 1. května a všichni, kteří se na závod chtějí dobře připravit, tak mohou učinit ve společném tréninkovém programu, který stejně jako celé závody zajišťuje občanské sdružení Sportuj s námi.

Tréninková příprava se skládá z několika částí, vedle běhu budou účastníci tréninků pracovat také na fyzické kondici a správné relaxaci. Tříměsíční přípravný kurz je určen i těm, kteří s během teprve začínají, účastnili se kupříkladu předchozích závodů pouze jako diváci a nyní dostali chuť se připojit. „Běžecká příprava bude probíhat každé úterý a čtvrtek za účasti trenéra po dobu tří měsíců. První měsíc bude probíhat běžecká příprava v tělocvičně a od března se přesune na venkovní ovál základní školy na Slovákově ulici. Do další části tréninku patří posilovna. Ta bude všem zájemcům o trénink k dispozici každou neděli od 12 do 13 na Modré věži. Relaxační část zahrnuje bazén a novinkou pro letošní rok je také sauna. Jeden týden budou tedy účastníci relaxovat v bazéně a druhý týden se mohou jít ohřát do sauny,“ popsali přípravu pořadatelé.

Po takovémto dvouměsíčním intenzivním tréninku budou na programu přípravy kondiční výběhy. Účastníci si budou moci vyzkoušet zaběhnout jednotlivé úseky hlavního závodu, takže při ostrém startu už bude každý běžec znát trať a bude vědět na co si dávat v hlavním běhu pozor. „Odborný trenér pomůže běžcům seznámit se s obtížnými místy na trati. Jejich znalost pak bude pro trénované velkou konkurenční výhodou,“ doplnili zástupci občanského sdružení Sportuj s námi.

Motivací pro vstup do přípravného tréninku může být i to, že všichni absolventi tréninkové přípravy budou mít start na pátém ročníku Boskovických běhů zdarma, k tomu dostanou dárek a získají možnost nákupu za zvýhodněné ceny od firmy Newline. „Tříměsíční tréninkový plán každého účastníka skvěle připraví nejen na Boskovické běhy, ale u každého začínajícího běžce nastartuje nadšení a vášeň pro pohyb. Nemusíte se bát, že byste tréninky nezvládali. Tréninkový plán je vhodný i pro úplné začátečníky, tak neváhejte, přihlaste se a zatrénujte si s námi,“ vyzývají pořadatelé závodu. Příprava začíná 4. února a bližší informace o závodech i přípravném tréninku jsou uvedené na webu [sportujsnami.cz](http://www.sportujsnami.cz).

Na webových stránkách již byla také spuštěna registrace, kterou lze udělat online. Akce nabízí široký výběr běhů a kategorií pro každého běžce, skvělý sportovní zážitek a také bohatý kulturní program. „Každý běžec si může vybrat delší nebo kratší vzdálenost. Ti, kteří si v běhu našli zalíbení, si jistě nenechají ujít běh na 12,5 kilometru. Trať je různorodá, povede po silnici městem i po lesních cestičkách. Novinkou pro běžce bude proběhnutí boskovickým zámkem. Pro ty, co si na tak dlouhou trať prozatím netroufnou, je připravena kratší vzdálenost 2,5 kilometru nebo Lidový běh na 800 metrů. Tyto vzdálenosti zvládne uběhnout každý, a pokud o tom pochybujete, je na čase si to vyzkoušet. Na Boskovických bězích si zasportují také děti, i pro ně je připravena celá řada běhů,“ doplnili informace pořadatelé z občanského sdružení Sportuj s námi.
