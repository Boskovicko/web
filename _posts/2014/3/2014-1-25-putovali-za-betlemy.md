---
title: Putovali za Betlémy
authors: František Staněk
category: napsali nám
tags: 3-2014
---

Cetkovická a Vísecká farnost uspořádaly předminulou sobotu velice zajímavý zájezd – putování za betlémy.

Naše první zastávka byla v Brtnici u Třeště, kde několik roků působil náš pan farář. Po přátelském přivítání a bohatém pohoštění, nás zdejší farář seznámil s historií města i kostela. Mají zde jednu zvláštnost: pod oltářem uchovávají ostatky římského prvomučedníka Fidélia z římských katakomb, které kdysi kostelu věnoval majitel panství. Brtničtí jsou velice hrdí na nádherný betlém od proslulého řezbáře Boudného. Slyšeli jsme i minikoncert na nových varhanách. Kostel je zasvěcen sv. Cyrilu a Metoději, pouť ale mívají na svátek sv. Andělů strážných, kdy podle vyprávění po úpěnlivých prosbách a modlitbách náhle ustal veliký mor, který zahubil velkou část obyvatel městečka. Stavili jsme se i v nové, krásné kapli postavené v devadesátých letech minulého století. Odborníci ji považují za nejzdařilejší sakrální stavbu poslední doby.

V Brtnici se k nám připojili dva šikovní průvodci a přesunuli jsme se do Třeště. Rozdělili jsme se na dvě skupiny, protože Betlémy jsou většinou v malých prostorách. Navštívili jsme jich asi tucet, na některých je vidět rukopis zmíněného řezbáře Boudného, ale každý je jiný. Řezbáři je většinou tvořili z lipového dřeva více než padesát roků. Na některých se podílelo i několik generací. Některé mají až 600 figurek a 250 staveb a jsou částečně pohyblivé. Betlémáři nám jednotlivá díla představili a vysvětlili. Na všech bylo vidět velké zaujetí pro práci. U každého betléma navíc naši nejmenší zahráli na své flétničky a zazpívali pěknou koledu.

Po městě jsme potkávali skupiny našich i zahraničních turistů, kteří podle plánku hledali jednotlivé Betlémy, které jsou známé v celém světě. Na zpáteční cestě jsme se zastavili v Minoritském kostele Panny Marie v Jihlavě na krátkou pobožnost. Tento kostel je nejstarší v celém okolí, postaven asi ve 13. století. 
Byla to příjemně prožitá sobota, díky za to.