---
title: Černá kronika
authors: Petr Meluzín
excerpt: "Pravidelný přehled z černé kroniky – vloupání ve Velkých Opatovicích, tradiční řízení pod vlivem alkoholu a finanční podvody."
category: zprávy
tags: 3-2014
---

### Letovice

Dvě vloupání ve Velkých Opatovicích šetří letovičtí policisté. Během minulého víkendu se dosud neznámý pachatel vloupal do sklepů jednoho bytového domu. Odnesl si odtud alkohol a potraviny za více než dva tisíce korun. Ze zahradní chatky zase zloděj ukradl dřevěný zahradní nábytek a nářadí za sedm a půl tisíce korun. Pachatelům krádeží hrozí trest odnětí svobody až na dva roky.

### Boskovicko

Během uplynulého víkendu byl zaznamenán značný počet případů řízení pod vlivem alkoholu. V sobotu 11. ledna ráno naměřili v Chrudichromech boskovičtí policisté šestatřicetiletému řidiči 0,36 promile. V neděli 12. ledna okolo jedné hodiny ranní pak naměřili v Boskovicích teprve devatenáctiletému šoférovi více než jednu promile. Mladík se přiznal, že v noci vypil několik piv. Kromě zadrženého řidičského průkazu je nyní podezřelý z trestného činu ohrožení pod vlivem návykové látky.

### Drnovice

Z trestného činu ohrožení pod vlivem návykové látky je podezřelý také řidič škodovky, kterého kontrolovali policisté v pondělí 13. ledna ráno v obci Drnovice. Šestapadesátiletý muž měl podle dechové zkoušky 1,7 promile alkoholu v krvi. Policisté mu zadrželi řidičský průkaz a zakázali mu další jízdu.

### Blanensko

Obětí podvodníka se stala žena, která si podala inzerát, že potřebuje půjčit 5 tisíc korun. Z několika zájemců si vybrala neznámého člověka, který jí nabídl půjčku patnáct až dvacet tisíc korun za to, že mu pronajme svůj bankovní účet. Svůj neobvyklý požadavek zdůvodnil tak, že je v zahraničí a nedostane se na svoje konto. Žena neznámému poskytla veškeré údaje včetně internetových přístupů k jejímu bankovnímu účtu. Brzy ji však začali kontaktovat lidé s dotazy na objednané zboží, které údajně na její účet zaplatili. Žena případ předala blanenským policistům.

Policie upozorňuje veřejnost, že podobných případů přibývá a doporučuje, aby občané svoje osobní údaje stejně jako údaje týkající se jejich bankovních účtů a přístupů k nim maximálně chránili.