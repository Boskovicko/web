---
title: Boskovicko bude prvním regionem s proškolenými lektory v oblasti udržení pracovní schopnosti 
authors: Martina Lukešová
category: publicistika
tags: Boskovicko nezaměstnanost 3-2014
---

Vyšší odborná škola ekonomická a zdravotnická a Střední škola na ulici Hybešova (VASS Boskovice) je jednou z prvních škol v republice, která se jako partnerská škola zapojila do nového projektu na podporu udržování pracovní schopnosti s názvem Vzdělávání lektorů pro udržitelný rozvoj se zaměřením na age management (tedy na řízení podmínek na pracovišti s ohledem na věk pracovníků).

„Hlavním cílem projektu je vzdělávání lektorů, v tomto případě pedagogů partnerské školy v Boskovicích, v oblasti udržitelného rozvoje, a proškolení zdravotnického personálu v oblasti metod udržování pracovní schopnosti. Bude se jednat o zaměstnance Nemocnice Boskovice, Nemocnice Milosrdných bratří v Letovicích a Městské správy sociálních služeb Boskovice,“ přiblížila projekt autorka Ilona Štorová.

Realizátorem projektu je brněnské občanské sdružení Zaměstnanost, které má víceleté zkušenosti s projekty jako je Ikaros nebo UNIV, do kterého byla VASS Boskovice také aktivně zapojena. Právě díky práci na projektu UNIV 2 a 3 byla škola pro spolupráci na tomto projektu doporučena. Občanské sdružení Zaměstnanost již několik let vytváří podmínky pro začleňování nezaměstnaných osob do pracovního procesu, ale v tomto projektu se zcela nově otevírají pohledy na oblast metod udržování pracovní schopnosti. Ty jsou v souladu s  Národním akčním plánem přípravy na pozitivní stárnutí pro období 2013–2017, který připravilo Ministerstvo práce a sociálních věcí.

Na první společné schůzce se zástupci partnerských organizací vysvětlila autorka projektu Ilona Štorová problematiku age managementu a toho, proč je důležité udržování pracovní schopnosti, a historii vývoje tohoto konceptu. „Aktivity projektu navazují na metodiku česko-finského projektu OP LZZ Strategie Age Managementu v ČR, který byl oceněn Národní cenou kvality ČR. Námi realizovaný projekt je financován z Evropského sociálního fondu a ze státního rozpočtu ČR prostřednictvím Operačního programu Vzdělávání pro konkurenceschopnost. Důležitou součástí projektu je měření indexu pracovní schopnosti u cílové skupiny třiceti zdravotníků. Index pracovní schopnosti (Work Ability Index) je naprosto novou metodou vyvinutou ve Finsku, kde se problematikou stárnutí populace zabývají přes třicet let. Další součástí projektu jsou vzdělávací aktivity pro třicet pedagogických pracovníků, dále vytvoření e-learningového kurzu, předávání a sdílení příkladů dobré praxe,“ vysvětlila Ilona Štorová, která již delší dobu pracuje na problematice age managementu. Ten můžeme zjednodušeně definovat jako personální řízení s ohledem na věk, schopnosti a potenciál zaměstnanců. Jeho hlavním principem je, aby každý pracovník měl možnost svůj potenciál využít a nebyl znevýhodněn kvůli svému věku. „V současné době je tento pojem nejvíce spojován se stárnoucími pracovníky, i když to není zcela správný výklad, opatření age managementu jsou široká a směřují ke všem věkovým skupinám. Mohou tedy zahrnovat opatření ve vztahu k absolventům i k rodičům malých dětí, tedy na celou oblast slaďování rodinného a pracovního života, která jsou důležitá i pro tzv. sendvičovou generaci, tedy osoby, které pečují o své děti a současně už i o své nemohoucí rodiče. Opatření ve vztahu ke stárnoucím pracovníkům pak směřují zejména k podpoře jejich pracovní schopnosti. Může se jednat o celou oblast posilování zdraví a funkční kapacity zaměstnanců, rozvoj odborných znalostí, ale také vhodné pracovní prostředí a způsoby organizace práce. Cílem firmy a její nastavené personální politiky by mělo být vždy zužitkování silných stránek zaměstnanců, ať už jsou jakéhokoliv věku,“ dodává Štorová, která upozorňuje na to, že obyvatelstvo v České republice významně stárne. Dle demografických předpovědí do roku 2050 se očekává, že bude až jedna třetina obyvatel starší 65 let. V oblasti pracovního života bude potřebné vytvoření podmínek pro zaměstnávání starších osob. Jedním z řešení může být právě uplatňování principů age managementu.

V roce 2014 bude díky tomuto projektu proškoleno šedesát lektorů Boskovicka v oblasti metod udržování pracovní schopnosti, udržitelného rozvoje a třiceti zdravotníkům bude změřen index pracovní schopnosti. V budoucnu bude možno na tento projekt navazovat v dalších vzdělávacích aktivitách díky vznikající metodice a výstupům z realizovaného projektu. 