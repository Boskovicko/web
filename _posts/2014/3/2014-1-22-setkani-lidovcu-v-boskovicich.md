---
title: Setkání lidoveckých poslanců se členy KDU-ČSL v Boskovicích
authors: Marie Zouharová
category: napsali nám
tags: Boskovice KDU-ČSL 3-2014
---

Ve středu 15. ledna se konalo setkání předsedů místních organizací KDU-ČSL okresu Blansko s poslanci Poslanecké sněmovny parlamentu České republiky. Pozvání předsedkyně okresní organizace KDU-ČSL a členky zastupitelstva Jihomoravského kraje Jaromíry Vítkové přijali všichni tři poslanci za jižní Moravu. 
Setkání, kterého se zúčastnili Jiří Mihola, Josef Uhlík a Jaroslav Klaška, v boskovické orlovně zahájila Jaromíra Vítková a následovalo vystoupení přítomných poslanců.

Poslanci informovali o činnosti výborů, jichž jsou členy, a o ustavení dalších poslaneckých orgánů. Účastníci setkání se mohli seznámit s textem koaliční smlouvy a s informacemi o průběhu sestavování koalice a vlády. Diskuse se následně věnovala nejen již uvedeným tématům, ale – v návaznosti na lidovecký volební program – také problematice školství, podnikání se zaměřením na malé a střední firmy, vytváření podmínek a zajišťování financí pro kulturu v regionech. Diskutující věnovali pozornost také aktuální situaci u církevních restitucí nebo tématu přípravy voleb do evropského parlamentu.

Setkání se zúčastnilo 45 lidí z celého okresu Blansko a diskutovalo se téměř tři hodiny. Přítomní poslanci projevili velký zájem o problematiku regionů Boskovicka a Blanenska a bylo dohodnuto, že setkání tohoto druhu v regionu budou pokračovat i nadále.