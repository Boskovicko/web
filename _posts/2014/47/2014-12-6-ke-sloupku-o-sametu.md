---
title: Ad sloupek „Sametová pravda“
authors: Jan Vlach
category: napsali nám
tags: 
- 47-2014
- sloupek
---
Nejsem příznivcem nadšených oslav a vzletných projevů. A tak si doma  pročítám sloupek týdeníku Boskovicko č. 46 s názvem Sametová pravda.  Dovolil bych si napsat pár vět k části tohoto článečku.

Dne 17. listopadu 2014 byl v Boskovicích odhalen Památník obětem totalitních režimů. Myšleno totalitu od r. 1939 a další totalitu od r. 1948. Myšlenka chvályhodná, místo bylo podle mne velmi pečlivě vybráno, symbol od boskovické výtvarnice a skautky Hany Staňkové rovněž zajímavě pojatý a provedený. Kdo chce, ten vidí…

Jsem rád, že jsem se mohl tohoto aktu zúčastnit a vzpomenout alespoň na některé, kteří byli vyslýcháni, pozavíráni, mučeni, popraveni v dobách hlubokých totalitních režimů a které jsem znal. Patřil k nim i můj táta. A patřili k nim i Junáci, Skauti, Orli… A tak mně vůbec nevadila uniformovaná mládež s šátky kolem krku, kytary, svíčky; ba právě naopak. Vlastní průběh odhalení památníku byl dojemný, stejně tak jako počasí v té době. A nebyl to žádný akt oslav ani iluzí, ale vzpomínkové a děkovné, úctou prosycené shromáždění. 

Listopad 89 ukončil ponižující vládu jedné strany. Ano, souhlasím, celá pravda o něm však nemusí být sametová. Památník obětem totalitních režimů v Boskovicích však připomíná ty, kteří se obětovali a byli obětování za to, aby přišel 17. listopad 89. V tomto to zlaté tele nemá být pošpiněno. A nesouvisí s žádným Václavem či Milošem…

A tak pokládám u památníku další kytičku…
