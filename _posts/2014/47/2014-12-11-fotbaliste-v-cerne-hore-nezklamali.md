---
title: Fotbalisté v Černé Hoře nezklamali
cover-photo: http://i.imgur.com/Re77uEO.jpg
authors: Lubomír Slezák
category: sport
tags: 
- 47-2014
- okres Blansko
---
V neděli 23. listopadu okolo šesté hodiny večerní opouštěl autobus s částí české reprezentace v malém fotbale Prahu. Ve 20:30 h se v Brně nalodila větší část výpravy, a po deváté hodině se kompletní kádr včetně realizačního týmu vydal směrem do Černé Hory. Přes Rakousko, Slovinsko, Chorvatsko a Bosnu a Hercegovinu trvala cesta 18 hodin.

Mezi 15 vyvolenými byla i trojice hráčů z našeho okresu, Ondřej Paděra (Sadros BK Boskovice), Jan Koudelka (SK Viktoria Suchý) a David Bednář (FC Kvasar Černá Hora).

Černohorský Herceg Novi viděl v základní skupině nejprve porážku české reprezentace se Španělskem 0:3. Naši nastoupili v brance s Belladou, první pětka hrála ve složení Turtenwald, Uhlíř - Paděra, Fitzel, Mařík (střídající Kristen), druhá v sestavě Bednář, Matyska - Demeter, Koudelka, Grim (střídající Novák). Ve 12. minutě šel soupeř do vedení, ve druhé půli (hraje se 2 x 20 minut) měli naši několik slibných šancí, ale branky dával jen soupeř.

ČR - Anglie 2:0 (0:0), 40. Mařík, 40 + 1 Fitzel.

Ve 3. minutě trefil Koudelka břevno, přes několik obrovských šancí úvodní dějství skončilo bezbrankovou remízou. Dvě minuty před koncem trefil Koudelka opět tyč, v poslední minutě se brankově prosadil Mařík, postupové šance upevnil v prodloužení Fitzel.

ČR - Turecko 7:1 (2:1), 4. a 25. vlastní, 11. a 33. Uhlíř, 30. Koudelka, 37. Paděra, 39. Demeter - 15. Ilikoba. 

Česká reprezentace potřebovala vyhrát, vedla 2:1, ale po Bednářově vyloučení (hasil hrubou chybu brankáře Grubera), hrála pět minut jen ve čtyřech. Ve druhé půli se s brankami roztrhl pytel a naštěstí všechny napadaly do turecké branky. Skvělé výkony předvedli Koudelka s Paděrou, které dali trenéři do jedné pětky. Bednář byl vyloučen a tak odehrál jen 16 minut.

Osmifinále: Slovensko - ČR 1:5 (0:2), 34. Beliš - 15. a 36. Fitzel, 14. Koudelka, 25. Novák, 27. Paděra. 

Do zápasu nemohl na straně českého týmu nastoupit vykartovaný Bednář, dvojice Koudelka - Paděra patřila mezi hlavní postavy našeho celku. Slovensko snížilo za stavu 0:4, a tak se drama nekonalo.

Čtvrtfinále: Chorvatsko - ČR 3:3 (2:0), penalty 0:2, 2. Rančič, 6. Lukavečki, 31. Karamatič - 28. a 35. Paděra, 29. Demeter. Rozhodující penalta Koudelka. 

Vicemistr z loňského evropského šampionátu v Řecku, celek Chorvatska si ve skupině postupně poradil s Itálií 2:1, potom rozstřílel Irsko 9:2 a na závěr přehrál Kazachstán 1:0. V osmifinále pak smetl Lotyšsko 8:1.

Bezesporu zápas Paděry s Koudelkou. Naši dvakrát prohrávali, přesto pokaždé ztrátu dohnali a po dramatické bitvě postoupili do bojů o medaile. Paděra byl autorem dvou branek, Koudelka zase dal rozhodující penaltu. Výkonem oba hráči čněli nad ostatní.

Semifinále: Rumunsko - ČR 2:1 (1:0), 40 + 1 Demeter.

S největším favoritem turnaje drželi naši krok jen s vypětím všech sil, tým Rumunska potvrdil svoji kvalitu a bez problémů postoupil do finále.

Závěrečný zápas našeho celku s Německem o bronz se hrál až po uzávěrce tohoto čísla. Bez ohledu na jeho výsledek si trio hráčů z našeho okresu hlasitě řeklo o letenky na únorové mistrovství světa v Las Vegas.


