---
title: "Ani v prosinci není čas na zahálku: jehličnany si žádají vláhu, dřeviny chráníme proti okusu"
authors: Petr Kumšta
category: publicistika
tags: 
- 47-2014
- Rady do zahrady

---
### Rostliny venku

Pokud ještě není zamrzlá půda, nezapomeňte na závlahu stále zelených dřevin a jehličnanů. Dřevinám v zimním období spíše uškodí sucho než mráz. U jehličnanů probíhá odpařování vody i v zimě. Rostliny tím ztrácejí vodu, kterou získávají kořeny ze zásob v půdě. To je možné ale pouze v případě, že je půda dostatečně zásobená vláhou. Stejné pravidlo platí pro mladé a nově zasazené ovocné stromy.

Před napadením většího množství sněhu je nutné svázat jehličnany sloupovitého tvaru. Lépe tak odolávají náporu mokrého těžkého sněhu a nebudou se rozvalovat a rozlamovat. Velmi choulostivé jsou především sloupovité kultivary jalovce obecného. Ke svazování se používá pevný provázek nebo drát a postupuje se od spodních větví ke špičce. Dojde- li jednou k rozvalení rostliny sněhem, větve se již většinou nevrátí do původní vzpřímené polohy a stromek musí zůstat trvale svázaný. 

Jmelí bílé je poloparazitická stále zelená dřevina rostoucí v korunách stromů. Tento nezaměnitelný symbol Vánoc může napáchat i značné škody. Jako poloparazit prorůstá svými kořeny do cévních svazků hostitelské rostliny a odebírá jí vláhu i živiny. To působí nemalé problémy především listnatým dřevinám v zimním období a v období sucha. 

Rostliny révy vinné chráníme proti okusu zvěří. Používáme plastové tubusy, nebo obalení síťovinou, pletivem nebo papírem. Srnčí zvěř můžeme odlákat na ořezané větve jabloní, které mají raději než-li réví. V období před Vánocemi odebíráme rouby révy vinné. Odebíráme je z jednoletého dřeva, nařežeme je na délku asi 30cm, lehce namočíme, zabalíme do igelitového sáčku a umístíme do chladničky nebo do studeného sklepa. Pokud je venku mráz nejdeme s rouby hned do teplé místnosti, ale postupně je aklimatizujeme. V průběhu uložení kontrolujeme, zda nedochází k napadení roubů houbovými chorobami, zejména šedou plísní. Takové rouby ošetříme fungicidem nebo savem v koncentraci 0,5 procenta.

### Pokojové rostliny

Prosinec je měsícem předvánočních příprav a hlavní vánoční květinou je samozřejmě vánoční hvězda. Je to krátkodenní rostlina, která zakládá v naší zeměpisné šířce květy začátkem října a přirozeně vykvétá koncem listopadu až začátkem prosince. Při umělém řízení délky dne lze získat kvetoucí rostliny v průběhu celého roku. V bytě je nejvhodnější umístění na světlém a teplém místě a jen opatrná zálivka.

Vánoční kaktus patří mezi nemnoho rostlin kvetoucích právě na přelomu prosince a ledna. Moderní odrůdy vykvétají i dříve a kvetení během zimy někdy  opakují. Vyžaduje dostatek světla, nikoliv však přímé slunce. Přestože pochází z tropů, vyhovují mu spíše nižší teploty kolem 20°C se zimním poklesem na 15°C. Pro násadu poupat je důležité výrazné omezení zálivky již od srpna. Při kvetení může dojít k opadu poupat, což způsobuje příliš vysoká teplota, suchý vzduch nebo i manipulace s rostlinou.

Jednou z mála pokojových  květin, která kvete téměř po celý rok, je africká fialka. V tomto období potřebuje především dostatek světla a jen mírnou zálivku.

### Ovoce

Kontrolujeme uskladněné ovoce, vybíráme nahnilé plody, méně kvalitní, ale zdravé můžeme použít na zpracování na kompoty, usušit a pod. Dbáme, aby ve skladovacích prostorách bylo dostatečné vlhko (přibližně 85 až 95 procent). Za bezmrazých dnů se větráním staráme o přívod chladného, čerstvého vzduchu.

Vánoce jsou pro nás nejen dny pohody a klidu, ale také nebezpečné období plné pokušení v podobě různých laskomin. Ztížené trávení, nadýmání a bolesti břicha jsou častým následkem dietních chyb spojených se zvýšenou konzumací pokrmů a s přejídáním. V případě potížích nám pomohou léčebné potraviny: jablka, grepy, rajčata, ananas a pod. Léčivé koření dobromysl, majoránka, tymián, anýz, fenykl, skořice. Léčebné nápoje mrkvová šťáva, zelený čaj, kefír, pivo, kořen anděliky, pelyněk, máta, mateřídouška a heřmánek.
