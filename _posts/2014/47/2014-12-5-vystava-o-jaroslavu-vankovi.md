---
title: Výstava v muzeu připomene dřevořezbáře Jaroslava Vaňka
authors: Tomáš Trumpeš
category: kultura
tags: 
- 45-2014
- Boskovice

---
Lysického rodáka, řezbáře, sochaře a restaurátora Jaroslava Vaňka připomene výstava v Muzeu Boskovicka. Zahájena bude vernisáží v neděli 7. prosince v 15 hodin v prostoru arkád v budově rezidence, kde muzeum sídlí. Zde výstava potrvá až do 1. února příštího roku.
„Výstava je skromnou připomínkou osobnosti a díla Jaroslava Vaňka, rodáka z Lysic, jehož 100. výročí narození jsme si připomněli na jaře letošního roku. Jaroslav Vaněk se podílel významnou měrou na obnově kulturních památek v Jihomoravském kraji, respektive v brněnské diecézi, neboť valná část byly památky sakrální – kostely minoritů, kapucínů a dominikánů v Brně, farní kostely v Řečkovicích, Židlochovicích, poutní kostel ve Křtinách a řadě dalších,“ uvedla ředitelka muzea Dagmar Hamalová.

Jaroslav Vaněk je rovněž autorem řady soch pro kostely brněnské diecéze, jeho díla jsou kupříkladu v Řečkovicích nebo u kapucínů, dále třeba v Kunštátě, Židlochovicích a na dalších místech. Pro řadu kostelů po 2. vatikánském koncilu vytvořil obětní stoly s čtecími pultíky, najdeme je třeba v Brně u minoritů či v Letovicích. Je také autorem křížové cesty v letovickém  farním kostele.

K nejznámějším jeho dílům bezesporu náležejí betlémy, bez kterých si většina Brňanů Vánoce nedokáže představit – Jaroslav Vaněk je autorem betlémů u minoritů, u kapucínů, v Komíně a v Králově Poli, v Rajhradě.

„Poděkování za spolupráci při realizaci výstavy náleží zejména rodině Jaroslava Vaňka, dědicům, a dále Konventu minoritů v Brně, Klášteru kapucínů v Brně, Benediktinskému opatství Rajhrad, Farním úřadům v Letovicích a Kunštátu,“ doplnila ředitelka muzea Dagmar Hamalová.
