---
title: Hokejisté Minervy nebodovali
authors: Lubomír Slezák
category: sport
tags: 
- 47-2014
- Kroměříž
---
Třinácté kolo hokejové Ligy Jižní Moravy a Zlínska zavedlo hokejisty Minervy Boskovice na led aktuálně třetího týmu soutěže, celku HK Kroměříž. Týmu, který v pěti předchozích zápasech neztratil na svém ledě ani bod.

HK Kroměříž - SK Minerva Boskovice 7:2 (2:2, 3:0, 2:0)

Domácí svěřenci trenéra Zdeňka Bečky si udrželi i po šestém domácím zápase neporazitelnost.

Hanáci vykročili k vysoké výhře ve 2. třetině, kdy zcela dominovali. Tým Boskovic zlobil jen v úvodní pasáži, v níž využil dvě přesilovky a srovnal na 2:2.

Vstup do utkání měli domácí skvělý. Už v 1. minutě vedli 1:0 a na rozmezí 3. a 4. minuty ukazatel znovu přidal branku na stranu Kroměříže. Jenže hosté z Boskovic velice rychle kontrovali a v 8. minutě bylo vyrovnáno, když boskovičtí využili dvě přesilovky. Po vyrovnání byli hosté řadu minut lepší, zesílený důraz a mimořádná rychlost, to byly jejich hlavní devízy. Domácí tým ale bojovností a obětavostí udržel vyrovnaný stav.

Ve druhé dvacetiminutovce přišly dvě slepené branky Kroměříže a ty soupeře zlomily. Domácí celek dokázal přehrát hosty i ve vlastním oslabení a po zásluze připojil ještě třetí branku.

Třetí třetina potěšila domácí fanoušky ještě dvěma brankami, hráči Kroměříže šli cílevědomě za vítězstvím.

Celé kolo krajské hokejové soutěže bylo kompletní až po uzávěrce tohoto čísla, ale celek Kroměříže po domácí porážce Rosic s Blanskem poskočil na druhé místo.



