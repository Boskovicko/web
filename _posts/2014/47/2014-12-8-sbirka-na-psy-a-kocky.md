---
title: Vánoční sbírka myslí na opuštěné psy a kočky
authors: Andrea Šrámková
category: zpravodajství
tags: 
- 47-2014
- Boskovice

---
Přispět konkrétní věcí nebo finančním obnosem mohou všichni, komu není lhostejný osud opuštěných zvířat, která se ocitnou v boskovické záchytné stanici. Na péči o ně vánoční sbírka přispěje už šestým rokem. Dárci mohou své příspěvky nosit do informačního centra pod boskovickou věží. „Uvítáme především finanční dary, které se využívají na léky a veterinární ošetření,“ uvedla za pořadatele Adéla Komárková s tím, že vděčni budou i za psí vodítka nebo hračky, misky, granule a jiné pamlsky pro psy a kočky, ale i za případné podložky, nepéřové deky, pelíšky nebo stelivo pro různá zvířata. Sbírka probíhá od 22. listopadu až do 18. prosince, kdy v 15 hodin proběhne před radnicí oficiální předání vybraných darů a jako poděkování dárcům i krátký program. Infocentrum je otevřeno ve všední dny od 8 do 12 hodin a od 12.30 do 16.30, v sobotu od 8 do 11.30.