---
title: Adventní jarmark se konal už potřetí
authors: Ivana Halouzková
category: napsali nám
tags: 
- 47-2014
- Boskovice
- školy

---
S trochou nadsázky se dá říci, že číslo 3 je číslem magickým. Je typické nejen pro pohádky, ale setkáváme se s ním i v nejrůznějších situacích běžného života. Do třetice všeho dobrého zcela určitě platilo v sobotu 22. listopadu, kdy se na Základní škole Boskovice, Slovákova konal adventní jarmark, tentokrát jako součást akcí, které chtějí připomenout žákům, současným i bývalým, jejich rodičům, pedagogickým pracovníkům a široké veřejnosti, že Základní škola Slovákova slaví v těchto dnech slavné kulaté výročí a že od září, kdy do ní vstoupili první žáci, uběhlo již dlouhých 30 let.

„Advent je již docela blizoučko. Je to období všeobecného těšení, ale také tvoření a radosti z podařené práce. Je dobře, že znovu ožívají nejrůznější řemesla a rukodělné práce. Vy všichni, kteří jste přišli a rádi se dnešního adventního tvoření zúčastníte, jste toho důkazem…“, těmito slovy přivítala všechny návštěvníky a adventní jarmark zahájila zástupkyně ředitele Blanka Bohatcová. V první chvíli se mi ani nechtělo věřit, kolik pěkných, nápaditých a zajímavých ozdob, ozdůbek či dárečků se dá vyrobit jen za pomoci barevných papírů, lepidla, špejliček a samozřejmě - šikovných rukou. Jmenovky k dárečkům, sněhuláčky, svícínky, medvídky, adventní věnce, a dokonce i vánoční stromeček si odnášely děti z mnoha dílniček, které pro ně připravily šikovné maminky, vychovatelky a učitelky. Mnoho nadšených příznivců a „zákazníků“ získalo rovněž „andělské peříčko pro štěstí nejen o Vánocích“ nebo výroba ozdůbek a šperků z lesklých korálků. Nechyběl ani současný trend dětské tvořivosti  - gumičkování neboli loom bands. Příjemnou náladu, která byla všude okolo, ještě umocnily pěkné písničky děvčat z 6. a 7. ročníku.

Ani tentokrát nechyběla třídní kavárna, letos bílo-zlatá, vánočně sváteční. Děvčata z 9.E pod vedením paní učitelky Leony Mackové dokázala, že jsou nejen pilnými studentkami, ale také šikovnými servírkami. Na hosty tu čekaly nejen ony, ale především množství  nejrůznějších zákusků a koláčků, chlebíčků i jednohubek. A samozřejmě, když už jsme byli v kavárně, nechyběla výborná káva, čaj nebo džus. 

A tak se na chodbách naší školy mísila dobrá nálada s radostí ze setkání, aktivní odpočinek s tvořivostí a snahou, ale snad nejvíce znatelná byla atmosféra blížícího se adventu a Vánoc. Dotkla se určitě každého, kdo letošní, v pořadí již třetí adventní jarmark na Slovákově, navštívil. 
