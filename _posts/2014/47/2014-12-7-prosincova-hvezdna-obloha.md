---
title: Prosincová nadílka hvězdných událostí
authors: Jaroslav Chloupek
category: publicistika
tags: 
- 47-2014
- astronomie
---
Prosinec má už ve svém názvu zvláštní kouzlo a tajemství. Je to měsíc, který uzavírá rok a je nejštědřejším z uplynulých jedenácti svých „bratří“. Ze všeho, co prosinec nabídne, jsou nejdůležitější Vánoce, právem nazvané nejkrásnějšími svátky v roce. V tento čas si všichni křesťané, a nejenom oni, připomínají největší dějinnou událost, narození Ježíše Krista. O ní máme spolehlivou zprávu v evangeliu sv. Matouše. Kromě popisované události Kristova narození se setkáváme s událostí i na hvězdné obloze. Máme na mysli známou betlémskou hvězdu, která upoutala pozornost Mudrců z východu a vedla je do míst Kristova narození.

Astronomové na její identifikaci vynaložili mnoho úsilí. Nejpravděpodobnější je zřejmě objev významného astronoma Johannese Keplera (1571–1630), který jako astronom pracoval v Praze na dvoře císaře Rudolfa II. Geniálním výpočtem určil, že zřejmě šlo o mimořádnou konjunkci dvou největších planet sluneční soustavy Jupiteru a Saturnu, která se v roce 7 před naším letopočtem třikrát opakovala. Z toho usuzujeme, že se Ježíš narodil v uvedeném roce těchto mimořádných konjunkcí. My jsme však zvyklí považovat za betlémskou hvězdu kometu. Můžeme poděkovat slavnému italskému malíři Giotto di Bondonemu, který roku 1301 na vlastní oči uviděl Halleyovu kometu, namaloval ji na fresku Klanění tří králů, a tak místo konjunkce dvou největších planet dnes vidíme, jak září na všech betlémech od 14. století místo betlémské hvězdy Halleyova kometa. Pokud uvidíme na obloze nějakou výraznou konjunkci planet, vzpomeňme si na tuto událost.

A co nám nadělí letošní prosincová obloha? Můžeme se těšit na mnoho pěkných zimních souhvězdí. Připomeňme souhvězdí Persea, Býka, Orionu, Zajíce, Berana a další. Mezi výrazná souhvězdí určitě patří souhvězdí Persea. Nalézá se vysoko na obloze a sousedí vpravo se souhvězdím Andromedy. Svým tvarem připomíná obrácené písmeno Y a je umístěno do Mléčné dráhy. V tomto souhvězdí se dá nalézt mnoho zajímavých kosmických objektů. Nejjasnější hvězdou je Algenib s jasností 1,8 mag a vzdáleností 592 ly. Astronomy nejvíce zajímá hvězda Algol. Má slabého průvodce, který ji v pravidelných intervalech zakrývá, a tak mění její jas. Změny nastávají asi po 2,8 dne. Takové hvězdy mají název zákrytové proměnné. V souhvězdí lze nalézt dvojitou otevřenou hvězdokupu Chí a h Persei a další otevřenou hvězdokupu M 34, která obsahuje asi 100 hvězd. Na horním okraji souhvězdí najdeme radiant meteorického roje Perseid.

Pokud se týká báje, souvisí s příběhem o Andromedě, kde se vypráví o hrdinovi Perseovi, který porazil mořskou obludu, vysvobodil princeznu Andromedu a vzal si ji za manželku.

Prosincové Slunce je nejvíce skoupé z celého roku na ozařování povrchu Země v našich zeměpisných podmínkách. Je nejníže nad obzorem. Minimální výšky nad obzorem dosáhne při zimním slunovratu, který nastane 22. 12. 2014 v 0:00 h SEČ. Začne astronomická zima a Slunce přejde do znamení Kozoroha. Od tohoto okamžiku se Slunce začne vracet ke světovému rovníku, bude šplhat vzhůru, podobně jako kozoroh šplhá vzhůru po skalách. Nejkratší den prožijeme 21. 12., kdy den bude trvat 8 h 4 min a do konce roku se prodlouží jen o 4 min. Také sluneční azimut zaznamená nejnižší velikost, jen 53°.

Uveďme prosincové měsíční fáze: úplněk 6. 12. (ve 13:26 h), poslední čtvrt 14. 12. (ve 13:50 h), nov 22. 12. (ve 2:35 h) a poslední čtvrt 28. 12. (v 19:30 h). Nejdále od Země bude Měsíc 13. 12. (404 542 km) a nejblíže Zemi 24. 12. (364 819 km).

V prosinci neuvidíme planetu Merkur. Koncem prosince večer nad jihozápadním obzorem najdeme Venuši. Podobně tam nalezneme také Mars (v Kozorohu). Jupiter bude nad obzorem kromě večera zářit po celou noc (v souhvězdí Lva). Nízko nad jihovýchodním obzorem v souhvězdí Vah se nachází Saturn. V první polovině noci můžeme hledat Uran (v Rybách) a večer na jihozápadě Neptun (ve Vodnáři).

V prosinci nastanou tyto konjunkce planet s Měsícem: 11. 12. s Jupiterem, 19. 12. se Saturnem a 25. 12. s Marsem. Dne 14. 12. zaznamenáme maximum meteorického roje Geminid. 

Přejme si, ať betlémská hvězda, třeba jako kometa, o Vánocích září také v našich srdcích.

