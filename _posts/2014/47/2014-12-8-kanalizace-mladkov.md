---
title: V Mladkově se dočkali stavby kanalizace
cover-photo: http://i.imgur.com/AwiShow.jpg
authors: Marek Osouch
category: zpravodajství
tags: 
- 47-2014
- Mladkov
- kanalizace

---
Dlouho očekávané kanalizace se dočkají obyvatelé Mladkova, její stavba je v plném proudu. Vedení Boskovic plánuje budování kanalizace už několik let, ale vše vždy skončilo na financích. Díky dotaci mohli s 3. listopadu skutečně začít. Celkové náklady na vybudování kanalizace představují dvaatřicet milionů korun, z čehož dvanáct milionů půjde z rozpočtu Boskovic. Mladkovští se ale budou muset potýkat až do jara s uzavřením komunikací. Někteří se proto nedostanou ke svým domům.

První silnice směrem k lesu už je uzavřená. Od pondělí se pracuje i na  silnici vedoucí kolem obchodu směrem k cyklostezce z Boskovic. Obě cesty budou neprůjezdné až do nového roku. První část otevřou stavaři místním druhého ledna, druhou část o měsíc později. V polovině ledna jsou v plánu postupné uzavírky dalších ulic. Poslední úsek mají dělníci dokončit do prvního dubna příštího roku.

Neprůjezdné a rozkopané silnice tak zkomplikují místním příjezd k domům. František Šebek z Mladkova to ale nepokládá za nepřekonatelný problém. „Snad nikdo nebude řešit, že se pár dní nedostane k domu,“ zmínil Šebek.  Podobně to vidí i Pavel Honzírek. „Jak pozoruji, jak se zatím dělá, tak s tím zásadní problém nebude,“ vyjádřil se. Sanitkám a hasičům musí ale firma IMOS, která kanalizace buduje, umožnit přístup. U popelářů už ale výjimka neplatí. „V případě, že bude nějaké místo úplně uzavřené, budou muset obyvatelé své popelnice připravit na místa, kam se popeláři dostanou. Hlavně by si měli dávat lidé pozor, aby neblokovali cesty svými auty,“ uvedl Petr Lorenc ze společnosti Sita, která zajišťuje v Boskovicích svoz odpadů. 

Kanalizační přípojky ke svým domům si musí zaplatit sami lidé. Kolik zaplatí, záleží na vzdálenosti domu od silnice. Nikoho však město k vybudování přípojky nutit nebude. „Cena za metr kanalizace se může pohybovat mezi dvěma a třemi tisíci korunami, pokud se nekope v extrémních hloubkách,“ sdělil už dříve bývalý boskovický starosta Jaroslav Dohnálek. Místostarostka Jaromíra Vítková chápe náklady, a proto nabídli lidem pomoc. „Město přispěje na zpracování projektových dokumentací jednotlivých domovních přípojek. Při počtu sto dvaceti míst se jedná o náklady dva až tři tisíce korun na jedno přípojné místo. Chceme být také nápomocni vyřizování stavebních povolení,“ doplnila místostarostka. 

František Šebek i Pavel Honzírek se rozhodli, že se k budované kanalizaci připojí. Oba mají výhodu, že nejsou daleko od ulice, a přípojka je proto vyjde jen na pár tisíc. „Částka to nebude velká. Jsme jen zhruba tři metry od silnice. Hlavně, že už to bude. Jsme rádi,“ uvedl Honzírek, přestože kvůli budování kanalizace bude muset předělat celé odpady ve svém domě. Ty má totiž nyní vyvedené na druhou stranu domu, než je silnice. František Šebek budování kanalizace na jedné straně vítá, na druhé straně ovšem ví, že teď bude muset každý rok za využití kanalizace platit. Přesto si však myslí, že na tom bude lépe než ti, kteří přípojku nechtějí. „Slyšel jsem, že se někteří nechtějí připojit, ale podle mě je to špatné řešení. Budou to mít mnohem komplikovanější,“ dodal Šebek. 
