---
title: Prodejna v Drválovicích po Novém roce nebude, ve Vranové zůstane
authors: Pavlína Čechová
category: zpravodajství
tags: 
- 47-2014
- Vranová
- Drválovice
---
Už několik měsíců se smrákalo nad osudem obchodů potravin ve Vranové a Drválovicích. Ačkoliv jiné obchody v obcích nejsou, dlouhodobě prodělávají. Jejich provozovatel Jednota Boskovice navrhla vedením obcí možnost ztrátu dotovat, aby zachovala dostupnost základního zboží. 

„Požádali jsme obě obce o příspěvek na chod prodejny,“ sdělil předseda Jednoty Boskovice František Lžičař. „Situace už nějakou dobu trvá a není dlouhodobě ani perspektiva zlepšení. S obcí Vranová jsme se na poskytnutí příspěvku, který z části kryje ztrátu, dohodli. V Drválovicích k dohodě nedošlo a obchod k 31. prosinci uzavřeme,“ popsal situaci. Podle jeho slov se ztrátovost v Drválovicích pohybuje v desítkách tisíc ročně. „Počet zákazníků nesledujeme, obrat je ale hodně nízký, výnosy z něj nestačí ani na mzdu prodavačky,“ konstatoval.

Podle vanovického starosty Josefa Pavlíka, pod kterou spadají Drválovice, jejich obec definitivní řešení teprve hledá. „Zatím vypadá, že obchod bude uzavřen, ale ještě probíhají jednání s Jednotou. Navrhují, abychom dotovali ztrátu, kterou vyčíslili na 60 až 80 tisíc ročně. Nám se to nezdá, nejsme si jistí, zda by za rok nepřišli s částkou, která bude ještě vyšší. Jednota je podnikatel. To by pak mohl přijít každý podnikatel, abychom ho dodotovali, že nevydělává. Navíc mladí si nakupují ve městě, protože Jednota na malých obcích je drahá,“ shrnul. Pokud bude prodejna deninitivně uzavřena, nejbližším místem pro nákup by se staly Vanovice. Proto vedení obce zvažuje i možnost pojízdné prodejny.

Obyvatelé Vranové si budou moci nakoupit základní potřeby ve své obci dál, jejich zastupitelstvo s provozovatelem obchodu společné řešení našlo. „Domluvili jsme se, že se budeme částečně spolupodílet na ztrátovosti, sepsali jsme smlouvu na pět let,“ potvrdil starosta Vranové Rostislav Cichra. Vranová má 338 obyvatel, z toho asi 80 seniorů. Zejména kvůli nim se pro dotování prodejny rozhodli, i když jsou si vědomi mnoha nepříjemných aspektů. „Sortiment ani ceny neodpovídají velkoprodejnám v Boskovicích, často není dostupné všechno zboží z letákových nabídek. Ale obchod zachováme, i stávající rozsah prodejní doby. Tím, že jsme se s Jednotou domluvili, mohla do obchodu zainvestovat a částečně automatizovat provoz,“ dodal Rostislav Cichra.
