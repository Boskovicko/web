---
title: Na návsích a náměstích nejen v pátek přivítají Mikuláše a jeho družinu
authors: Miroslava Krajíčková
category: zpravodajství
tags: 
- 47-2014
- Boskovicko
---
Chřastění řetězů, pytel, mulisání, do toho zvonění anděla. V pátek čeká děti setkání se svatým Mikulášem. Nic se nevyrovná tomu, když mikulášská družina přijde za dětmi přímo do jejich domova, ale tak jako každý rok jednou z možností, kde se s čerty lze setkat, jsou i návsi a náměstí. V mnoha z nich při této příležitosti připravují i další doprovodný program.

V pátek 5. prosince pod názvem Brzy přijde Mikuláš…? pořádá Dům dětí a mládeže Boskovice již 22. ročník pochodu večerním městem, který je tradičně zakončen nadílkou na Masarykově náměstí. Startuje se mezi 16. a 17. hodinou z budovy DDM na ulici 17. listopadu. Kdo by měl čas a chuť přijít o něco dříve, může zde využít Mikulášské jízdy na koni. Na dvoře DDM i letos budou na všechny milovníky koní čekat tito čtyřnozí pomocníci.

Pokud se chcete příjemně bát, nechte se pozvat v pátek podvečer do areálu Sboru dobrovolných hasičů v Letovicích. Příchod Mikuláše s čerty spouštějící se z hasičské věže lze očekávat v 16.50 hodin, nicméně program tam začne již 16.30 h vystoupením žáků ZUŠ Letovice. Také hasiči z Velkých Opatovic připravují setkání s Mikulášem a jeho družinou. To se uskuteční v 17 hodin taktéž u hasičské zbrojnice a bude oživeno ohňostrojem. Mikulášskou nadílku v pátek od 17 hodin pořádají také například v zámeckém parku v Šebetově, taktéž od 17 hodin proběhne Setkání s Mikulášem a čerty u hasičské zbrojnice ve Velkých Opatovicích a od 17.30 se na Mikuláše mohou těšit v Paměticích,  kde se při té příležitosti  rozhodli i pro slavnostní rozsvícení vánočního stromu.

Když se nejen děti dobře vyspí, čeká je sobota opět plná událostí. Zasportovat si mohou všichni při Mikulášských bězích. Na Okrouhlé u Boskovic začíná běžecký závod již v 9 hodin, ve Světlé budou dětské kategorie odstartovány od 13 hodin. Pokračovat na různých místech budou i mikulášské nadílky. V borotínském  sklípku ji pořádají hasiči od 17 hodin, ve stejný čas přijde Mikuláš před restauraci Pod Lípou v Knínicích, čekat na něj budou v sobotu i v obecním sále v Úsobrně. V neděli dostanou ještě jednu příležitost setkat se s Mikulášem děti z Velkých Opatovic, pokud v 15 hodin přijdou do kostela sv. Jiří.

Kdo by v tento čas čekal na Boskovicku vlak s Mikulášem, čekal by tentokrát marně. „Náš spolek pořádá Mikulášskou jízdu přes Boskovicko vždy v lichém roce, zatímco v sudém roce spolupořádáme tutéž akci z Brna do Oslavan,“ vysvětlil Marek Říha, jednatel Chornického železničního klubu. 

Celý Mikulášský víkend uzavře Mikulášsko-čertovský karneval v Zámeckém skleníku v Boskovicích. Po několika letech se do sálu vrací se svou tradiční akcí TJ Rytmus. Na děti v maskách i bez masek tu čeká odpoledne plné zábavy,  tance a her, chybět nebude ani tombola a malé překvapení. Karneval, který začíná v 15 hodin, je vhodný pro děti od jednoho roku. 
