---
title: Nad Boskovicemi pozorovali zvláštní úkazy
authors: Leopold Němec
category: napsali nám
tags: 
- 47-2014
- Boskovice
- astronomie
---
Na mnoha místech České republiky pozorovali lidé ve středu brzy ráno ohnivou kouli na obloze. Svědci ji hlásili jako meteor. Událost potvrdil Astronomický ústav Akademie věd ČR, který ji vysvětlil takto:

„Uvedený jev jsme pozorovali a zaznamenali kamerami naší bolidové sítě od 4:36:50 do 4:39:30 SEČ (trvání tedy 2 min a 40 s) a jednalo se o zánik umělého tělesa v atmosféře Země. Podle předběžných analýz a závěrů se jednalo s největší pravděpodobností o zánik posledního stupně nosné rakety Proton, která startovala 23. 11. 2014 z kosmodromu Bajkonur a vynesla na oběžnou dráhu kosmickou loď Sojuz se 3 astronauty na palubě a dopravila je na orbitální stanici ISS. Tento velmi jasný světelný úkaz, tzv. bolid, proběhl mimo naše území, začátek jsme pozorovali již nad územím Německa, potom bolid letěl nad Rakouskem a pokračoval dál nad Balkán,” uvedl Pavel Spurný, vedoucí Oddělení meziplanetární hmoty Astronomického ústavu Akademie věd ČR.

O pravdivosti výše uvedené informace mám velké pochyby, stejně jako František Baláš z Přerova, který v diskuzi na Novinkách.cz napsal: Zánik nosné rakety Proton je absolutní nesmysl. Kdo se jenom trochu zajímá o vesmírný výzkum, tak ví, o čem mluvím.

Já jsem uvedený jev pozoroval z okna svého bytu po dobu téměř jedné minuty v čase 4:38. Protože to byl mimořádný a nepřehlédnutelný jev, otevřel jsem okno a na budíku zjistil čas. Objekt jsem prvně spatřil nad hradem. Letěl přibližně směrem na Ludíkov, tedy v koridoru, ve kterém lze spatřit letadla neustále. Objekt se mi ve tmě zdál na letadlo příliš dlouhý, i přesto, že letěl velmi nízko nad horizontem, od kterého je místo pozorování vzdáleno pouhých 1500 metrů vzdušnou čarou. Horizont tvoří kopce s nadmořskou výškou 550-600 metrů. Pokud byl objekt nad Rakouskem, jak by asi musel být vysoko? Objekt letěl docela pomalu(!), jako dopravní letadlo na obloze (tj. 8 až 10 km vysoko). Celou dobu bylo venku ticho, jen ke konci jsem zaslechl slabý hukot jako od letadla. Předmět letěl zcela plynule a naprosto vodorovně. Když jsem to srovnal s letadly, která ze stejného místa často na obloze vidím (vede tudy letecký koridor), usoudil jsem, že letadlo to být nemůže. V jednom okamžiku bylo vidět plamen, jako když letadlo zapne přídavné spalování (forsáž), ale mnohem větší. Krátce nato, jako by probliklo světlo nad kabinou letadla. Rozhodně to nebyla žádná padající koule, ale šlo o podlouhlý objekt, velký jako nízko letící záchranářský nebo policejní vrtulník. Pocitově se objekt zdál hodně nízko a blízko a určitě neklesal.

Proto se domnívám, že o zbytek rakety Proton se nemohlo jednat, vzhledem k rychlosti, výšce nad horizontem a zejména plynulosti a vodorovnosti letu. Zajímalo by mne, zda to ještě někdo na Blanensku pozoroval. Přehlédnout se to nedalo.                 

