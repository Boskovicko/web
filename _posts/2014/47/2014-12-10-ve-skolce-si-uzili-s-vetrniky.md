---
title: Ve školce si užili Větrníkový den
cover-photo: http://i.imgur.com/GL0jlQc.jpg
authors: Zuzana Fajglová
category: napsali nám
tags: 
- 47-2014
- Boskovice
- školky
---
V pátek 21. listopadu proběhla celorepubliková akce Větrníkový den, která měla upozornit na nemocné cystickou fibrózou (dědičně podmíněné onemocnění, které postihuje zejména dýchací a trávicí ústrojí, ale i některé další orgány). 

Do této akce se rozhodla zapojit všechna tři pracoviště Mateřské školy Boskovice a podpořit tak děti, které touto nemocí trpí. 

Téma zdraví a co jej ovlivňuje v těch nejširších souvislostech (příroda, genetika, biologie člověka, vlivy okolí, náš životní styl) se prolíná všemi tématy našich školních vzdělávacích programů pro předškolní vzdělávání. Formou prožitkového učení si zkoušíme s dětmi jen na chvíli s handicapem žít - na chvíli nepoužívat zrak, ruku, nohy, hlas apod. To, že by se nám ale špatně dýchalo, si nikdo z nás představit nedokáže. A to je jen jedna z překážek, které tyto děti musí zvládnout.

S dětmi ve školce jsme alespoň diskutovali o tom, jak nám je, když jsme nemocní. Děti se zamýšlely a říkaly, že nemůžou za kamarády, nemůžou běhat venku a hrát na schovávanou a plavat a mnohé z toho, co je baví, a navíc musí jen odpočívat a to je nuda. Naštěstí našemu trápení byl poměrně brzy konec a to pak bylo běhání a skákání! Bohužel naši kamarádi s takto těžkým onemocněním to nemají tak jednoduché jako my. 

Na znamení toho, že na ně myslíme, jsme vyrobili spoustu větrníků, vyzdobili si jimi zahradu, fouknutím roztočili větrníky a poslali tak po větru nemocným kamarádům  kousek naší síly, špetku smíchu a celou kupu štěstí. 
