---
title: Letovice zřídí na webu rozklikávací rozpočet
authors: Andrea Šrámková
category: zpravodajství
tags: 
- 47-2014
- Letovice
---
Krok k transparentnějšímu městskému úřadu se rozhodli učinit Letovičtí, když pro obecní webové stránky zakoupili takzvaný rozklikávací rozpočet. Ti, kdo se zajímají o hospodaření města, tak dostanou možnost zjistit aktuální stav obecního rozpočtu. Fungovat na městském webu by měl začít po Novém roce a s aktualizací údajů počítají zhruba v měsíčních intervalech.

„Zakoupili jsme rozklikávací rozpočet v ceně asi 12 tisíc korun,“ uvedl staronový letovický starosta Vladimír Stejskal. „Každý, koho bude zajímat, jak určité položky poskakují a fungují, si to zadá na webové stránky města a rozklikávacím rozpočtem se dostane až do úplného výsledku,“ dodal s tím, že pro začátek příštího roku rada města jedná o rozpočtových opatřeních. „Nepojede se hned na rozpočet, ten se bude schvalovat až v březnu,“ uvedl. Přitom od Nového roku obce budou muset být na peníze opatrnější, v platnost totiž vstupují nová pravidla financování. „Stát už nebude tak benevolentní a nedovolí, aby si města bezhlavě půjčovala, zadlužila se a pak musela splácet dvacet let. Každý si musí dát pozor, ať nespadne do takzvané dluhové pasti, protože pak nebude mít nárok na žádné dotace, což by bylo velice špatné. Nicméně Letovice mají v tuto chvíli plnění na straně příjmů 116 procent, na straně výdajů je skoro 87 procent a na straně financování 103 procenta, což ukazuje, že bychom si možná nějaký menší úvěr i mohli dovolit,“ prozradil Stejskal.
