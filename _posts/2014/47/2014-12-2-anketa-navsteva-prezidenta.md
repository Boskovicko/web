---
title: Anketa k návštěvě prezidenta
authors: Ludmila Dobrozemská, Andrea Šrámková
category: publicistika
tags: 
- 45-2014
- anketa

---
### Vážíte si toho, že do našeho města přijede prezident?

### Justýna Hošková, 13 let

Ano, vážím si toho. Je to hlava státu, tak by si toho měl vážit každý.

### Vítek Synakievicz, 21 let

Ne, nelíbí se mi, jak reprezentuje naši zemi.

### Michaela Vařeková, 21 let

Abych řekla pravdu, nenacházím jediný důvod, proč si jeho návštěvy vážit. Mám pocit, že se chtěl stát prezidentem jenom proto, aby získal více prostoru k demonstraci své arogance a netaktu. Nemyslím si, že by se snad v Boskovicích plánoval prezentovat jinak.

### Libor Zvěřina, 21 let

Je milé, že se pan prezident snaží navázat kontakt s lidem, i když v poslední době trochu nešťastně. 

### Tereza Šimonová, 21 let

Zda si vážím toho, že k nám do Boskovic zavítá hlava státu? Z obecného hlediska - jistě. Pokud ale správně chápu otázku, měla bych odpovědět na toto: Vážím si toho, že do Boskovic přijede Miloš Zeman? I když jsem tomuto kandidátovi byla při prezidentských volbách nakloněna, musím teď říct, že se momentálně za našeho prezidenta stydím asi podobně jako velká část občanů. 

### Ladislav Rozkošný, 22 let

Myslím si, že pro Boskovice to je významná událost. Je vidět, že Boskovice patří mezi důležitá centra a to jak po stránce kulturní, sportovní, tak i vzdělávací. Myslím si, že když si prezident vybral toto město, znamená to, že město je něčím významné. Takže nevážím si přímo jeho (a konkrétně jeho příjezdu), ale vážím si toho, že pro důležitou návštěvu byly vybrány Boskovice.

### David Hebelka, 22 let

To, že prezident navštíví město, je vždy pocta. Ale v tomto případě mám obavy s přijetím prezidentovy návštěvy občany Boskovic. Respektive mám obavy z ostudy způsobené jak občany (vypískání prezidenta a jiné nevhodné chování), tak prezidentem (neuvážené výroky atd). Každopádně jeho návštěvy se nezúčastním. 

### Petra Jakubcová, 32 let

Pro Boskovice je to určitě větší událost, ale já osobně se nezúčastním, abych se přišla na pana prezidenta podívat. Budu v zaměstnání. Když navštíví prezident město, je to hlava státu a k tomu tam pro mě určitá úcta je a měla by být i pro ostatní lidi. 

### Jiří Martínek, 50 let

Já si hlavně nevážím pana prezidenta, jeho návštěva mě nijak neoslovuje.

### Vlastimil Vítovský, 61 let

Ne, tohoto prezidenta jsem nevolil, ani s ním nesouhlasím, takže pokud by byl někde nějaký protest, připojím se, protože nesouhlasím s tím, jak se chová.

### Marie Kopecká, 66 let

No určitě, samozřejmě. Něco se mi na něm líbí, něco ne, však víte, co teď o něm všude koluje. Ale v první řadě vnímám jako čest, že sem prezident přijede. A přijdu na setkání s ním.

### Marta Vítková, 74 let

Ano, vážím. On je chytrý, i když mu sem tam něco sprostého ujede. 
