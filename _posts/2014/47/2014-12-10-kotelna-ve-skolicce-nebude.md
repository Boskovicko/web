---
title: Kotelnu s vysokým komínem ve školičce nakonec nepostaví 
authors: Tomáš Trumpeš
category: zpravodajství
tags: 
- 47-2014
- Boskovice

---
Centrum vytápějící více než desítku městských budov s komínem vysokým možná až patnáct metrů mělo vzniknout v budově takzvané školičky nacházející se mezi bazénem a parkem u zámeckého skleníku.

Město Boskovice v rámci 50. výzvy Státního fondu životního prostředí podalo žádost o dotaci na vybudování okrsku centrálního zásobování teplem v oblasti středu města Boskovice. Žádost o dotaci byla fondem akceptována a město obdrželo registrační list akce včetně rozhodnutí o poskytnutí podpory.

Nová boskovická rada ale na svém prvním zasedání tento záměr zrušila. „Žádost byla zaevidována, ale proto aby se splnily podmínky dotace nejsme schopni v daném časové horizontu tuto akci realizovat. Jsem tomu ráda, protože takováto megaakce, která by ovlivnila vzhled města i život občanů by byla nepřijatelná. Jednak záměr nebyl vůbec projednán v zastupitelstvu a samozřejmě nebyla ani oslovena veřejnost, jestli tam něco takového může vzniknout,“ vyjádřila se starostka Boskovic Hana Nedomová.
