---
title: "V muzeu představí nový díl Vlastivědy: Pravěk Boskovicka"
authors: Tomáš Trumpeš
category: kultura
tags: 
- 47-2014
- Boskovice
---
Další svazek edice Vlastivěda Boskovicka Pravěk Boskovicka bude slavnostně představen v boskovickém muzeu, a to ve čtvrtek 4. prosince v 17 hodin.

Třetí díl Vlastivědy pojednává o pravěkém, protohistorickém a raněstředověkém osídlení Boskovicka. Celá edice si vzala za cíl zacelit chybějící mezeru v odborném a přitom širokému okruhu čtenářů přístupném všestranném popisu boskovického regionu. Po první části Příroda Boskovicka a druhé Lidová kultura a nářečí na Boskovicku přichází na řadu Pravěk Boskovicka. „Předložená práce kolektivu autorů Pravěk Boskovicka podává vyčerpávající a shrnující obraz o pravěkém, protohistorickém a raně středověkém vývoji celého regionu od staršího paleolitu po počátek 13. století. Důležité je, že výklad je zasazen do širšího kontextu pravěkých až raně středověkých dějin Moravy i souvislostí středoevropských. Toto dílo je o to důležitější, že zpracování archeologického materiálu z Lysické sníženiny a Boskovické brázdy je prvou moderní syntézou této problematiky v regionu důležitém z hlediska komunikačního, těžby některých nerostných surovin, osídlovacího procesu a podobně. Kladem je také fakt, že informuje a analyzuje i nejnovější nálezy a poznatky,“ napsal v lektorském posudku profesor Zdeněk Měřínský.

Jednotlivé svazky Vlastivědy Boskovicka lze zakoupit v muzeu nebo v informačním centru. Letos k nim tedy přibude třetí svazek, do budoucna jsou pak plánovány další, zabývající se tematickým zpracováním historie regionu.

