---
title: Opravy silnic a chodníků v Letovicích pokračují
authors: Andrea Šrámková
category: zpravodajství
tags: 
- 47-2014
- Letovice

---
Příprava rozpočtu a s ním i prací, které by se v příštím roce měly udělat, zaměstnávají v současné době letovické radní. Řeší se tak i konkrétní chodníky a silnice, které by se příští rok měly dočkat opravy, mezi nimi je i rozsáhlá rekonstrukce ulice České nebo oprava ujíždějícího svahu u cesty k zámku.

Rekonstrukce České ulice si přitom vyžádá několikaměsíční uzavírku. „Dělat se bude rekonstrukce celé silnice, protože se rozjíždí,“ konstatoval letovický starosta Vladimír Stejskal s upřesněním, že se jedná o úsek od železničního mostu až na konec Letovic, tedy po nově opravenou silnici na Křetín. „Zároveň zde opravíme veškerou kanalizaci, vodovodní potrubí, uděláme nové chodníky, dojde i na úpravu zeleně,“ vyjmenoval starosta některé z plánovaných prací. Uzavírka prostoru se bude pohybovat mezi třemi až šesti měsíci. „Budeme se snažit, abychom ji neprodlužovali. Podle výkresové dokumentace by měla trvat asi půl roku, ale snažíme se dát do podmínek firmám, aby se dělalo 10 až 12 hodin denně a páteřní cesta na Poličku nebyla tak dlouho uzavřena. Uvidíme, jestli náš záměr stihnout práce za tři měsíce vyjde,“ pokračoval Stejskal. Náklady by se měly pohybovat mezi šesti a sedmi miliony. Začít se má v letních měsících, kdy přesně, ještě není jisté. Předcházet totiž musí ujasnění objízdné trasy. S podporou Jihomoravského kraje se plánuje opravit silnici mezi Letovicemi, Meziříčkem a Lazinovem, která by poté sloužila jako nejkratší objízdná trasa namísto původně navržené čtrnáctikilometrové objížďky přes Zábludov, Rudku a Sulíkov. „Náklaďáky budou jezdit po původní objížďce, ty tam na nově opravenou nepustíme. Bude se ta totiž dávat jenom 7 centimetrů asfalt a hned by nám to tam zase rozbily,“ dodal Stejskal.

Rozsáhlejší úpravy se týkají i ulice Nádražní, které se už blíží ke svému závěru. Hotovo by mělo být do poloviny prosince.  Ulice potřebovala nové potrubí, povrch vozovky i nové chodníky včetně veřejného osvětlení. Práce si vyžádají přibližně milionovou investici. Dokončena už je také oprava Brahmsovy a Bezručovy ulice, do finále jde Purkyňova. „Příští rok by se mělo jít na Nerudovu. A s Mánesovou, která je pod ní, ještě zhruba rok počkáme, protože tudy jezdí nákladní auta k výstavbě bytovek na ulici Jaroslava Haška,“ uvedl Vladimír Stejskal.
