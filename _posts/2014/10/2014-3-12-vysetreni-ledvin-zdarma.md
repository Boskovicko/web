---
title: U příležitosti Světového dne ledvin nabízejí zdarma vyšetření
authors: Andrea Šrámková
category: zpravodajství
tags: Blansko zdraví 10-2014
---

„Vaše ledviny jsou stejně staré jako vy. Postarejte se o ně a poraďte se s lékařem,“ tak zní letošní motto Světového dne ledvin. Už pátým rokem se do kampaně zapojuje i Nemocnice Blansko.

„Tradičně tento den připadá na druhý čtvrtek v měsíci březnu, tentokrát tedy na 13. března. Jeho cílem je zvýšit informovanost zdravotníků a laické veřejnosti o nemocech ledvin, jejich včasné diagnostice a možnostech léčby,“ uvedla Kateřina Ostrá, tisková mluvčí blanenské nemocnice. Nechat si bezplatně vyšetřit funkci svých ledvin –vyšetřením moči a krve – má možnost tento den mezi 7 a 14 hodinou každý na nefrologickém oddělení v přízemí lůžkové části nemocnice. Zájemci by měli přijít nalačno.

Poškozené ledviny neodstraňují dostatečně odpady látkové přeměny, vodu a sůl. Prvotní příznaky jsou velmi nespecifické. Patří mezi ně únava, poruchy soustředění, pokles výkonnosti, nechutenství nebo zvracení. Pacienti mívají zvýšený krevní tlak. Hodnoty některých škodlivých látek v krvi, hlavně kreatininu a močoviny, mohou být již zvýšené. V moči nemocných lze prokázat přítomnost bílkoviny. Na vyšetření ledvin by měli myslet všichni pacienti nad padesát let, pacienti s vysokým krevním tlakem, cukrovkou, srdečním onemocněním a onemocněním ledvin v rodině.