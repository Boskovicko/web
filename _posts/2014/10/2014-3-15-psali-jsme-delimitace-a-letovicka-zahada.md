---
title: "Psali jsme v roce 1993: Delimitace a letovická záhada"
authors: Jitka Melkusová
category: publicistika
tags:
- 25 let Boskovicka
- 10-2014
---

Rok 1993 očekával ve svém novoročním projevu přednosta okresního úřadu František Sláma jako náročný a v řadě oblastí výrazně odlišný od roku předchozího. Obce se učily kopat samy za sebe, hospodařit se svými penězi. Přicházela totiž doba samosprávná, jež ale nebyla nenaplněna dle očekávání a představ obzvláště Moravy. Ozývaly se dokonce výroky politiků, že Morava chudne.

Z okresu odešlo do fondu národního majetku přibližně 125 milionů z malé privatizace. Nastal rok dohadů kolem přehrad boskovické i letovické. Boskovičtí zjistili, že není možné přecházet přes hráz přehrady a začalo dlouhodobé dohadování o změně pásma hygienické ochrany, které stanovil v té době už neexistující orgán včetně hráze. V Letovicích se zase změnil provozní řád přehrady a ta začala i v době sucha vypouštět vodu na lopatky turbín v hrázi. Snížení hladiny často i o několik metrů odsoudilo obce těšící se na rozvoj cestovního ruchu do pozice bojovníků za změny. A ty v té době trvaly… Nicméně následovala žaloba na Povodí Moravy.

Agropodnik ve Skalici otevřel nová jatka, ta začali budovat i na Benešově. Naše noviny referují o spoustě nově vznikajících firem a firmiček, služeb a restaurací. Je to rok, řekněme, očistný, ve smyslu ekologie. Zájem stavět v regionu několik spaloven po dlouhých diskusích neprošel, letovičtí občané obviňují radnici, že nebrání jejich zdraví, když dovolí firmě Contex vypouštět jedovaté spaliny, objevují se první výzvy k třídění odpadu. 

Byla to i doba zakládání nadací. V Boskovicích dokonce vznikly hned dvě za stejným účelem. Radniční navzdory občanské. Zatímco radniční (na záchranu židovského města) nevykazovala žádnou činnost, občanská jména Samuel (pro židovské město) se činila.
Nastala i doba zakládání obecních kulturních servisních organizací, vracení majetku rodině Mensdorff-Pouilly, a dokonce prosazování zájmů podnikatelů proti zájmům dětských organizací.

### Město Blansko bude vracet boskovický hrad aneb delimitační rošáda

(…) Po znárodnění byl hrad majetkem Československé republiky, od roku 1969 České republiky a právo spravovat ho mělo do roku 1986 Krajské středisko památkové péče v Brně. Státní hrad a zámek tvořily jednu správní jednotku. V roce 1986 na nátlak tehdejšího KNV v Brně předal problematickou památku na ONV v Blansku a jeho odbor kultury pověřil správou Okresní muzeum Blansko.
Protože zastupitelstvo města Boskovice požadovalo vyčlenění boskovického pracoviště Okresního muzea Blansko, jehož vedoucí odpovídal za správu hradu, požádalo město Boskovice Okresní úřad Blansko, aby náležitosti připravil tak, aby Boskovice převzaly hrad k 1. 7. 1991. Rozhodnutí, zda hrad do majetku města přejde či ne, však nenáleželo okresnímu úřadu, ale ministerstvu kultury.

Boskovice tedy ustoupily od původního termínu a požádaly o převod až k 1. 1. 1992. To byl současně i termín vyčlenění Muzea Boskovicka z rámce Okresního muzea Blansko. Nástupnickou organizací po Okresním muzeu Blansko se stalo Muzeum Blanenska, jehož zřizovatelem byl okresní úřad. V delimitačním protokolu je uvedeno i následující: Přednosta OÚ rozhodl převést na základě žádosti města Boskovice (…) pravomoc zřizovat, řídit si i zrušovat dosavadní boskovické pracoviště Okresního muzea Blansko a Státní hrad Boskovice na město Boskovice.

Tím byl vlastně porušen zákon. Navíc zde nebylo uvedeno, jak s hradem hospodařit; byl to pouze impuls, kdo by měl mít pravomoc. Musela by být uzavřena hospodářská smlouva mezi okresním muzeem a městem Boskovice o převedení práva hospodařit s hradem. Ta však nikdy uzavřena nebyla. Tato smlouva by však stejně nic neřešila. Rozhodnutí přednosty OÚ bylo sporné, protože zákonem 229/91 Sb. byly veškeré transakční operace se státním majetkem pozastaveny. Město Boskovice tedy mělo na jedné straně hrad celý rok v bezplatném nájmu a na straně druhé do něj investovalo.
Právní zástupce rodiny Mensdorff-Pouilly na základě těchto skutečností požádal dne 4. 11. 1992 o vydání hradu Muzeum Boskovicka. Teprve po vyjasnění celé situace se obrátil 10. března (1993) na Muzeum Blansko. (1. 1. 1993 bylo Muzeum Blanenska z OÚ Blansko převedeno na město Blansko a změněn mu název.)

*JK*

### Ochromená kultura

Okresní shromáždění rozhodlo o zrušení okresních kulturních organizací: Střediska kulturních služeb, Okresní správy kin a Okresní knihovny. Tímto rozhodnutím bylo naplněno porevoluční přesvědčení řady kulturních pracovníků, že okresních institucí v kultuře není třeba, kultura je záležitostí obcí, soukromých či občanských aktivit a iniciativy.

Skončilo však i přerozdělování peněz z okresů, obce samy se dnes musí postarat o kulturní život svých obyvatel. (…) Střízlivé odhady naznačují, že zatímco Velké Opatovice plánují potřebu kultury ve své obci na 1 mil. korun (4,25 úvazku + kino), Blansko by se mohlo vejít do 3,6 mil. korun (22 úvazků + kino), Boskovice budou potřebovat 5 mil. korun (22 úvazků + kino).

Lze jistě akceptovat rehabilitační snahy boskovického okresu, kdo by jim nefandil. Boskovice dokázaly, že síly mají dost, teď však musí ještě dokázat, že mají i dost peněz. Je dnes více než jisté, že obyvatelé budou velice pečlivě sledovat, zda náklady jsou adekvátní výsledkům. Je překvapivé, že za těchto okolností protahují Boskovice předání oprávněně požadovaného majetku rodiny Mensdorff-Pouilly…

*Jim*

### Záhada v Letovicích?

12/1993 – Občané bydlící poblíž průmyslové části Letovic si v poslední době velmi stěžují na obtížný zápach a kouř, který jim nedovoluje otevírat okna. Problém je jednoznačně připisován Contexu, s.p., který v rámci svého programu likvidace odpadů přetavuje hliníkový odpad.

„Bylo provedeno měření obsahu spalin společností Enving. Výsledky jsou hluboce pod úrovní,“ sdělil nám starosta Letovic Kuda. Přesto si občané stále stěžují. Vedení podniku dokonce pozvalo stěžovatele na prohlídku a ti také nezjistili nic. Odbor životního prostředí dostal za úkol prověřit, zda se nevyskytuje jiný původce. (…) „Zdejší pracoviště se vždy zabývalo likvidací odpadů a mají tedy tolik zkušeností, že by si mohli zavést poradenskou službu,“ řekli nám pracovníci Hynková a Ondra. (…) Zabývají se zpracováním textilního odpadu pro potřeby průmyslu, drcením plastů a přetavováním hliníku. (…) Zplodiny z jejich komína jsou hluboko pod povoleným limitem; domnívají se, že by podobná měření měly absolvovat i další podniky v Letovicích.

13/1993 – Občanské iniciativě se podařilo dokázat, kdo je původcem zdraví poškozujícího kouře.

Den poté, co vyšly minulé noviny, se v Contexu objevila nenadálá kontrola z České inspekce životního prostředí. Zápis: „byl používán jako palivo pro hořák tavicí pece extrahovaný olej, jenž byl produktem separace chlorovaných uhlovodíků (…) je spalován LTO, který byl nakoupen od ZD Letovice. Uvedené je v rozporu s požadavkem ČIŽP ze dne 15. 7. 1991.“ Následuje výčet požadavků inspekce.

Zde by mohla skončit anabáze občanské iniciativy, jež by mohla posloužit jako příklad těm zoufalcům, kterým se nedaří pohnout patřičné orgány k řešení problémů. Neskončila…

Od 13. května, kdy poprvé zástupci občanů spolu s místostarostou ing. Mizerovským vstoupili ve večerních hodinách do podniku, si vedou zápisy svých pozorování podepsaných zúčastněnými spoluobčany. Pochopili totiž, že bez konkrétních argumentů ničeho nedosáhnou. Protože městský úřad nereagoval tak rychle, jak očekávali, bojují dál. 14. 6. odevzdali petici podepsanou 39 občany, v níž konstatují, že v den kontroly ve večerních hodinách opět vychází z komína kouř…

14/1993 – Pokuta jim zdraví nevrátí. Jako topné médium byl používán kontaminovaný olej. Co odchází do ovzduší při pálení umělých hmot, nátěrů a pryží?

Poslední bod jednání městského zastupitelstva: Vychází najevo, že Contex sám předkládá na základě požadavku městského úřadu studii firmy Enving o nezávadnosti spalin. Městský úřad na základě kontroly ČIŽP rozhodl o zahájení řízení ve věci porušení zákona o ochraně ovzduší a chce po představitelích obou firem, aby lidem vysvětlili své konání. Ti to však odmítli a vynutili si slovo pro sebe, aby mohli konečně veřejně vyjevit všechny problémy, v nichž už více než rok žijí.

Vyšlo najevo, že jako topné médium byl v Contexu od roku 1991, kdy byl povolen provoz, až do května 1993 používán kontaminovaný olej, který vzniká separací chlorovaných uhlovodíků. Navíc materiál, který je vsazován do pece, je zaolejovaný, opatřený různými nátěry a jsou na něm různé umělé hmoty a pryže.

Vyšlo také najevo, že zastupitelstvo nebylo seznámeno se zněním dvou petic, z nichž jedna obsahovala 500 podpisů. Úředníci a zástupci obou firem se bránili do poslední kapky krve, až ředitel firmy prohlásil, že k zastavení výroby dojde zřejmě z vlastního rozhodnutí, neboť nedokáží stanovené podmínky splnit.

*Jim*