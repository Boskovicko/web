---
title: Kunštátské divadlo LMD připravuje hru bratří Čapků Ze života hmyzu
cover-photo: http://i.imgur.com/uUVWeHv.jpg
authors: Tomáš Trumpeš
category: kultura
tags: Kunštát divadlo 10-2014
---

„Kdo u čerta vás nutí, abyste se ztotožňovali s motýly nebo chrobáky, cvrčky nebo mravenci či jepicemi? Což z faktu, že tito tvorové jsou tu líčeni jako povaleči a sobci, taškáři a požívači, militaristé a paraziti, plyne nutně důsledek, že jsou jimi míněni lidé?“ napsali bratři Čapkové v předmluvě ke své hře Ze života hmyzu.

Slavné alegorické drama, které bylo vydáno poprvé v roce 1922, si pro letošní divadelní sezónu vybralo kunštátské ochotnické divadlo LMD – Lehká mozková dysfunkce.  Premiéra proběhne v místním kulturním domě v sobotu 29. března v 19 hodin, první repríza hned druhý den, v neděli 30. března, tentokrát od 17 hodin. Kunštátská derniéra je naplánovaná na sobotu 5. dubna od 19 hodin. Na derniéru naváže vystoupení hudebních skupin Arco quartet a Meron.

„Hru si tentokrát vybral soubor. Přišly s tím Lucka Stojanová se Štěpánkou Polákovou. Mně se to líbilo, nebránila jsem se tomu. Myslím, že děvčata nejdřív přitáhla ta zkušenost, když představení viděli jinde, líbila se jim i možnost pracovat s kostýmy a scénografií, ale také ta parodie lidské malosti, snobství, konzumu. Nejprve měli všichni pocit, že to může být velká legrace. Což samozřejmě může, je to tak. Ale mě, Jirku Fiedlera a posléze i Štěpánku zaujalo spíš to, co se skrývá za tím, co je uvnitř. Ona to vlastně není komedie, je to vážná věc, vždyť poslední dějství je až brutální. Ale k tomu jsme se museli dostat, snažíme se tím prokousávat a není to zrovna jednoduché,“ uvedla režisérka Marika Wetterová.

Té letos s režií pomáhají právě Jiří Fiedler a Štěpánka Poláková. Vzhledem k náročnosti úkolu a nedostatku času se v Kunštátě rozhodli rozdělit si práci a každého ze tří dějství se ujal jiný režisér. Úkolem Mariky Wetterové pak bude výsledný divadelní tvar scelit. „Vše jsme také propojili naší muzikou, jinak už divadlo dělat snad ani nechceme. Tím jsme si také pomohli vypořádat se s některými dlouhými veršovanými pasážemi. Jako texty písní jsme použili tentokrát výhradně pasáže ze hry, tedy texty bratří Čapků. A doplnili jsme to jednou lidovkou. Trošku náročnější je představení na výpravu, ale i zde pracujeme jako vždycky úsporně,“ popsala Marika Wetterová.

Hudba bude při představení jako již tradičně živě provedena v podání LMD Bandu. Mezi skladatele se letos zařadila houslistka Tereza Pulcová, dále osvědčení Ondřej Auda a Pavel Havelka. V kapele s nimi hrají Honza Kovář, Jaromír Čada, Petr Pavel, Lucka Stojanová a Štěpánka Poláková.

Mezi herci se v inscenaci Ze života hmyzu představí Ondra Auda jako motýl Fénix, Jirka Dokoupil jako chrobák, slepý mravenec a motýl Viktor, Jirka Fiedler jako telegrafista, Bára Hřebíčková jako lumkova larvička a dobroděj, Martin Konečný jako cvrček, vynálezce a motýl Otakar, Klára Konopáčová jako kukla a motýl Iris, Honza Kovář jako kulhavý novinář a lumek, Verča Pulcová jako první posel a lumek, Terka Pulcová jako druhý posel, Jarda Sedláček jako parazit a druhý inženýr (náčelník generálního štábu), Petr Stojan jako první inženýr (diktátor), Lucka Stojanová jako cvrčková, Zdeněček Wetter jako chrobák, Adriana Wetterová jako dítě, Marika Wetterová jako žlutý vůdce, Maruška Wetterová jako chrobačka a generální ubytovatel a LMD Band jako loupeživá smečka a ostatní mravenci.

„Prostor dostali tentokrát i herci, kteří stáli spíš v pozadí a hráli doplňkové role. Teď dostali větší příležitosti. V každém dějství má hlavní roli někdo jiný,“ upřesnila Marika Wetterová. Kunštátští ochotníci divadelní text bratří Čapků také upravili a seškrtali, takže v inscenaci se kupříkladu neobjeví postava Poutníka.

Hra Ze života hmyzu samozřejmě vyžaduje také speciální kostýmové řešení. Jednotlivé kostýmy si kunštátští divadelníci sami navrhli, o výrobu se postarala Šárka Neničková a kunštátská firma King Style. Rovněž scénografie je společným dílem souboru. 
Zkoušení bylo podle režisérky Mariky Wetterové poměrně náročné, což se podařilo částečně vyřešit paralelními zkouškami hudby a jednotlivých dějství, ale také celovíkendovými soustředěními. 

„Představení bude zase elemdéčkové, jako vždycky. Nemyslím si, že bychom se jako tři režiséři mohli nějak rozejít, ostatní se se mnou chodí radit a já jsem od toho, abych to sladila. A hlavně se známe spoustu let, pracujeme spolu, známe se,“ řekla kunštátská režisérka. A dodala, že sama měla tvorbu bratří Čapků ráda už za studií a jejich knihy hodně četla. „Karel Čapek měl ve svých knihách politický nádech a to mě vždycky bavilo, já jsem odjakživa na politiku ujetá. Posledních dvacet let jsem toho moc nečetla a popravdě jsem měla na začátku, než jsem si hru přečetla, už jen obecnou představu o tom, co se v ní skrývá. Je to velmi hluboký a vážný text, jak jen Čapek dokáže být hluboký a vážný. Takže teď se snažíme o to, aby to tam i v našem provedení bylo, abychom nezůstali na povrchu. V souboru je většina mladých lidí, takže bylo těžké dostat z nich víc, oni to ještě nejsou sami schopni cítit a správně to uchopit. Oni už nezažili totalitu, o válce se pomalu ani neučí. My jsme tím byli tepaní a měli jsme to stále v hlavách, oni to mají jinak, vnímají tyto věci už hodně z dálky. S tím jsme bojovali, ale chtěli jsme mladé víc zapojit, bez nich by soubor umřel,“ uzavřela režisérka Marika Wetterová.