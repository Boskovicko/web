---
title: Vedení města si nechalo zpracovat posudek na změnu vlastníka nemocnice
authors: Marek Osouch
category: zpravodajství
tags: Boskovice nemocnice 10-2014
---

Boskovická radnice má k dispozici právní rozbor o možnostech převodu nemocnice do vlastnictví kraje či soukromých rukou. O žádné variantě však v současné chvíli neuvažuje. Opoziční zastupitelé se naopak možnosti převodu nebrání. Musí mu však předcházet věcná diskuze.

Ponechat, zprivatizovat, převést na kraj. Všechny tyto varianty se v poslední době s boskovickou nemocnicí často skloňují. Změnu vlastníka mohou kromě zaměstnanců nemocnice pocítit i pacienti. V současné době totiž není nemocnice v nejlepší kondici. Její rozpočet je ztrátový a vedení nemocnice to chce řešit i snižováním mezd lékařů.

O změně majitele nemocnice boskovická radnice v žádném případě neuvažuje, přestože si nechala zpracovat posudek zabývající se převodem. „Město v současné době neřeší otázku prodeje nemocnice či nějaké jiné majetkové změny související s nemocnicí. Zpracování právního posudku bylo vedením města zadáno, aby se získal informativní přehled o právních podmínkách a úskalích potenciálního převodu a aby o této problematice měli informace  zastupitelé města,“ uvedl tajemník městského úřadu David Škvařil.

V posudku, který zpracoval advokát Ludvík Ševčík, je rozebrán postup, jak by se mělo jednat v případě změny vlastníka nemocnice. Největším úskalím se zdá být budova nemocnice, která není majetkem nemocnice, ale města. Radnice má poté s nemocnicí uzavřenou nájemní smlouvu. Pokud by chtělo vedení města převést jak nemocniční společnost, tak budovu, muselo by vystavit na úřední desce výzvu o prodeji nemovitosti. „Musím upozornit, že by se město mohlo dostat do situace, kdy by posuzovalo více nabízených variant. Pro město není pochopitelně jediným kritériem cena, avšak případné odmítnutí ekonomicky nejvýhodnější nabídky musí být podloženo dostatečnými důvody,“ upozornil advokát a dodal, že by o případném převodu mělo kromě rady města, která je valnou hromadou nemocnice, rozhodnout i boskovické zastupitelstvo vzhledem k zákonu o obcích. „Právní praxe dospěla k názoru, že o převodu obchodního podílu není možné platně rozhodnout bez schválení zastupitelstvem,“ dodal Ševčík.

Diskuzi o možném převodu nemocnice do rukou kraje se neúspěšně snaží vyvolat boskovická sociální demokracie. Netvrdí, že ke změně vlastníka nemocnice musí skutečně dojít, nicméně chce se tímto tématem zabývat. „Až na základě diskuze, posouzení všech pro a proti lze o něčem tak závažném rozhodovat. A určitě ne bez občanů města,“ vysvětlil opoziční zastupitel za ČSSD Milan Kolínský s tím, že by o případném převodu měli rozhodnout lidé v referendu. Kolínský se také zaráží nad tím, proč byl posudek vypracován zrovna teď. „Jestliže se stávající koalice na radnici brání jakékoliv diskuzi na uvedené téma, je přinejmenším k zamyšlení, proč byl takový rozbor objednán devět měsíců před komunálními volbami,“ podotkl.

Na posudek se s nedůvěrou dívá i Vladimír Jakubec z místní organizace hnutí ANO. „Podle našeho názoru se něco chystá, ale radnice to tají, proč by také jinak dělala analýzu,“ zdůraznil. I když hnutí nemá žádného svého zástupce v boskovickém zastupitelstvu, snaží se jednat i na nejvyšší úrovni o možnosti převodu nemocnice pod kraj. Podle slov Jakubce je jejich cílem, aby se Boskovice zbavily nemocnice a nezatěžoval se tak boskovický rozpočet. „Proběhlo jednání na úrovni ministerstev zdravotnictví a financí a zaštítil to předseda našeho poslaneckého klubu Jaroslav Faltýnek,“ prohlásil. Tím však diskuze kolem nemocnice nekončí. „Tento týden budou opět naši zástupci jednat na kraji,“ prozradil Jakubec a dodal, že chtějí také oslovit starosty ze spádové oblasti boskovické nemocnice, aby jejich snahu podpořili.

Již před rokem zaslal boskovický starosta Jaroslav Dohnálek jihomoravskému hejtmanovi dopis ohledně toho, zda by byl kraj ochoten převzít boskovickou nemocnici do svých rukou. Hejtman reagoval slovy, že by boskovická radnice v takovém případě musela na kraj podat oficiální žádost. Podobná situace zde byla již v roce 2006, kdy tehdejší člen krajské rady František Adamec jednal s Boskovicemi o možnosti provozování nemocnice krajem. Podle Adamce však nebyl zájem převést nemocnici na kraj ze strany města. 