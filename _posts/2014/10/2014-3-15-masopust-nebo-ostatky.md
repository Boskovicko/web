---
title: Masopust, nebo ostatky?
authors: Jitka Melkusová
category: publicistika
tags: masopust 10-2014
---

Ačkoliv jsme naše čtenáře vyzvali k tomu, aby nám posílali fotografie z ostatků, všichni do jednoho poslali fotografie z masopustu. Po našem ostatke, vostatke, po česku masopust, po slovácku fašank, slovensky fašiang, německy der Fasching, rusky máslenica, anglicky carnival, a podobně ve všech latinských jazycích.

Název voračke pocházející z Letovicka je i mezi odborníky málo známý. Ale jak symbolický, archetypální je to pojem. Lidé vyrazí na hranice pozemků – svých, obecních, a za obrovského řinčení zvonců a hrkačů je obejdou. Po dlouhé zimě znovu vymezí to, co je jejich. Vizuálně, ale i – dnes bychom řekli – virtuálně. Břeskným zvukem dají jasný signál i mocnostem řekněme nehmotným. Podobně se chovají na Balkáně, ale i v některých částech zemí, kde se hovoří německy. To je hlavní úkol předjarního obřadu, který je – proč ne – završen veselím, nevázaností. Můžeme sníst zbylé zásoby, je přece jaro! Píce došla, a tak se najezme, abychom měli sílu dočkat darů přírody… A tam, kde měli k přírodě dál, měli karnevaly.

Nabízí se otázka, zda jsme, chceme či máme důvod být hrdí na své předky, na tradice, na kořeny, které nás váží k zemi, z níž vzešli oni, my i naši souputníci. Zdali si uvědomujeme, co nám zanechali, co my – třeba nevědomky – odkládáme. Zda vůbec chceme rozklíčovat dávná poselství, která jsou možná stále uchována či uschována v prostoru, kde žijeme.

Je zvláštní, že nejvíce se uchovaly zvyky v komunitách, které jsou odříznuté od původního prostředí. Podívejme se například na české komunity ve Spojených státech, ale spíš třeba k chorvatským Čechům či do Banátu. Své dávné zvyky si zpět do vlasti přivážejí Češi z Kazachstánu.

Máme nádherné zvyky, které je úžasné udržovat. Vždy to byly záležitosti spojené s přírodou, plodností, příchodem a odchodem zimy, sluncem. Ostatky, vynášení zimy, Velikonoce, pálení ohňů, dožínky, podzimní hodování, předvánoční a vánoční zvyky. Řada z nich je, řekněme, přírodních, řada je úzce nabalena, spíše propletena s církevními. Doba nás ale vybízí, abychom hledali jejich kořeny. Abychom každý sám v sobě hledali propojení vlastních životních cyklů s přírodními, s tradicemi z nich vzešlými a obřady na ně navázanými. Až pochopíme souvislosti, budou naše kořeny tak silné, že odolají všemu.

Máme volbu.

Můžeme přijmout globalizaci se všemi jejími dopady – velikonočními zajíčky, tlustými santy a saténovými srdíčky. S jejím hlavním zákonem – penězi a obchodem. Nebo se zabořit nohama pevně do země, z níž jsme vzešli a ptát se sami sebe, ale i báby a děda, co jim říkali jejich dědové a báby.

Chceme se přece dozvědět, proč jsme tu a co je naším úkolem!