---
title: Jazz-blues nabídne Gwyn Ashton Trio
authors: Tomáš Trumpeš
category: kultura
tags: Boskovice koncerty 10-2014
---

Australsko-britský blues-rock zeppelinovského střihu – tak popsali pořadatelé uskupení Gwyn Ashton Trio, které se představí ve středu 26. března od 19 hodin v boskovickém zámeckém skleníku v rámci cyklu jazz-blues-boskovice.

Trio hraje ve složení: Gwyn Ashton – kytara, zpěv; Lukáš Kytnar – baskytara; Roman Vícha – bicí. „Gwyn Ashton se narodil ve Walesu, ale přestěhoval se do Adelaide v Austrálii, kde v 60. letech vzal ve dvanácti poprvé kytaru do ruky a od šestnácti už hrával v každém ošumělém baru, na různých festivalech a motocyklistických srazech. V 80. letech se přestěhoval do Sydney, s vlastní kapelou dlouhá léta křižoval celý kontinent a o pódia klubů a festivalů se dělil s řadou bluesových i rockových hvězd, které podnikaly australská turné. Od 90. let cestuje po celém světě, ať už sám, se svou kapelou nebo jako předjezdec veličin kalibru B. B. Kinga, Buddyho Guye, Raye Charlese, či kapel typu Canned Heat, The Yardbirds a Status Quo. Gwyn se tak postupně stal miláčkem evropského bluesového publika. V roce 2001 by vyhlášen 3. nejlepším kytaristou na světě, hned po Jeffu Beckovi a Garry Moorovi,“ představil před boskovickým koncertem Ivo Legner z KZMB hlavní hvězdu Gwyn Ashton Tria.