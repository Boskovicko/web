---
title: V Jevíčku končí výroba airbagů
authors: Petra Bílá
category: zpravodajství
tags: Boskovicko nezaměstnanost 10-2014
---

Stagnace ekonomiky, nevyváženost mezi systémem sociálních dávek a úrovní minimální mzdy i průměrných výdělků v některých profesích, kdy se lidem nevyplatí pracovat. To jsou podle Evy Touškové z krajské pobočky úřadu práce v Brně důvody, proč nadále stoupá počet lidí bez práce. „Mimo to čeští uchazeči o zaměstnání často nemají zájem o fyzicky náročnější práci,“ přiznala Toušková.

V lednu byl počet nezaměstnaných v kraji nejvyšší za sledovaných čtyřiadvacet let. „Předchozí rekordní počet nezaměstnaných v kraji byl překročen už na konci loňského roku, kdy bylo bez práce téměř sedmdesát dva tisíc osob. V lednu nezaměstnanost ještě dále vzrostla. Ke konci ledna bylo v kraji evidováno více než sedmdesát pět tisíc lidí,“ sdělila Toušková. Zároveň vysvětlila, že na Blanensku je vývoj míry nezaměstnanosti poněkud odlišný. „Krize v letech 2008–2010 dopadla na okres tvrději než na kraj jako celek. Nejvyšší počet nezaměstnaných z února 2010, kdy bylo bez práce téměř šest a půl tisíce lidí, zatím překonán nebyl. Od druhé poloviny roku 2012 nezaměstnanost sice roste, ale pomaleji než v kraji celkově. K poslednímu lednu bylo bez práce téměř pět tisíc devět set lidí, o tři sta padesát více než v posledním měsíci loňského roku. A volných míst Úřad práce evidoval tři sta třicet,“ dodala Toušková.

Do evidence úřadu práce možná přibudou i někteří zaměstnanci firmy GST Jevíčko. Ta ke konci března po sedmnácti letech fungování končí výrobu airbagů v České republice a odchází do Rumunska. „Vede nás k tomu dlouhodobý tlak zákazníka na nižší ceny výrobků. Těch nejsme schopni v naší republice dosáhnout. V současné době firma zaměstnává sedmdesát pracovníků. Největší zaměstnanost byla v letech 2003 a 2004, kdy ve firmě pracovala necelá tisícovka pracovníků,“ sdělil jednatel František Bušina. Ten také poznamenal, že propuštění zaměstnanci budou zajištěni. „Dle platné kolektivní smlouvy na rok 2014 bude vyplaceno odstupné. V průměru každý zaměstnanec obdrží šest průměrných platů,“ sdělil František Bušina.

Podle starosty Jevíčka Romana Müllera firma GST měla výrobnu v pronajaté části výrobního areálu. „Je to soukromý areál, takže je věcí vlastníka, koho si tam sežene. Proběhla jednání s firmou Rehau, která by o uvolněné prostory měla zájem,“ prozradil starosta Jevíčka.

Protože Jevíčko leží na hranici tří krajů, lidé, kteří přijdou o práci, počet nezaměstnaných na Blanensku ovlivní jen nepatrně. „Záleží na tom, kde mají tito zaměstnanci trvalé bydliště a kam se přihlásí do evidence úřadu práce. Celkově v nadcházejících jarních a letních měsících očekáváme spíše obvyklý sezónní pokles nezaměstnanosti,“ uzavřela Toušková.