---
title: Březen jako měsíc čtenářů přináší v knihovnách besedy, výstavy, ale také prominutí poplatků
authors: Ludmila Dobrozemská
category: kultura
tags: Boskovicko knihovna 10-2014
---

Nejen návštěvníci knihoven se mohou těšit na měsíc březen, který již popáté vyhlásil měsícem čtenářů Svaz knihovníků a informačních pracovníků. „V centru našeho zájmu je čtenář a čtení, tedy ne kniha ani knihovna, ale každý čtenář. Díky zavedení nových služeb knihoven propojíme čtenáře, organizace a instituce zabývající se četbou a čtenářstvím ve společné kampani a dáme o sobě vědět: ano, čteme a je nás stále hodně!“ uvádějí na svých internetových stránkách pořadatelé. Pro letošní rok bylo zvoleno jako motto sté výročí narození Bohumila Hrabala.

Řadu aktivit na tento čtenářský měsíc připravila Městská knihovna Boskovice. „Narození známého spisovatele jsme věnovali výstavu Něžný Hrabal, dále jsme připravili výstavu fotografií Toulavá knihovna aneb knihovníci na cestách. Obě výstavy budou k vidění při vstupu do knihovny do konce března,“ prozradila vedoucí knihovny Miroslava Jurdičová. Na programu knihovny je i výtvarná Dílnička u Baryka, která je věnovaná Františkovi Nepilovi a jeho pohádkovým postavám, beseda s Milanem Zachou Kučerou – specialistou na poklady a historické záhady nebo Autorské čtení Josefa Zvoka z knihy Paběrky. „Knihovna je zapojena také do soutěže Českého rozhlasu Řekni mi, co čteš. A už tradičně během března probíhá amnestie poplatků za upomínky. Vítáme hlavně navrácení dlouhodobě vypůjčených knih,“ doplnila Miroslava Jurdičová.

Prominutí poplatků - za upomínky, ale i za nové registrace čtenářů - nabízejí Letovice v obou odděleních knihovny. Registrace nových čtenářů je zdarma po celý měsíc, upomínky zde promíjejí do 14. března. Z výstav zde na příchozí čtenáře čeká sbírka humoristických knih s názvem Návraty, dále výstavka knih ilustrátorky Květy Pacovské, výstava fotografií Petra Švancary Rozmarné léto nebo výstava Kouzlo starých časů, která proměnila letovickou čítárnu na místnost plnou předmětů ze života našich babiček. Ve čtvrtek 13. března v knihovně proběhne beseda s autorkou románů a fejetonistkou Irenou Fuchsovou a na 25. březen je připraveno posezení s názvem Úterní čajové odpoledne s denním tiskem a časopisy. Obdobně jako boskovická knihovna se Letovice zapojily do soutěže Řekni mi, co čteš. Jako novinku od března knihovna nabízí půjčování takzvaných tematických kufříků. Připraveny jsou prozatím pro čtyři témata a skrývají související knihy, ale i předměty jako například pečící formičky na muffiny, DVD nebo třeba pexeso.

V lysické knihovně čeká na malé čtenáře během března každé pondělí od 16 hodin Čtení s pohádkovou babičkou spojené s tvořením drobných předmětů. „Od 18. do 30. března jsme dále připravili výstavu dřevěných plastik výtvarníka Lubomíra Jedličky,“ uvedla vedoucí knihovny Jitka Severová. 
Městská knihovna Velké Opatovice zve ve středu 12. března od 17 hodin na besedu a autorské čtení Miloslavy Striové z knihy Děti, které se rodí v srdci. Ve středu 26. března pak proběhne setkání se spisovatelkou Irenou Fuchsovou. Probíhat budou dále besedy pro děti z mateřské a základní školy. I v opatovické knihovně je možné se během celého března zaregistrovat zdarma mezi čtenáře a od 10. do 23. března knihovna všem zapomnětlivým návštěvníkům promine poplatky za upomínky.

„Na březen jsme naplánovali besedu s myslivcem, kde si budou moci děti zkusit i různé praktické dovednosti jako například odlévání stop do sádry. Datum této besedy však bude teprve upřesněno,“ uvedla Renata Kaliková, knihovnice ve Valchově s doplněním, že během školního roku probíhá v knihovně každé úterý a čtvrtek pravidelný kroužek čtení pro děti.