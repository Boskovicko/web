---
title: Stavba boskovické sportovní haly je kvůli problémům s podložím pozastavená
authors: Tomáš Trumpeš
category: zpravodajství
tags:
- Boskovice
- sportovní hala
- 10-2014
---

„My jsme vám to říkali!“ – Přibližně v tomto duchu se nesla diskuse zástupců veřejnosti, politiků z hnutí ANO a některých opozičních zastupitelů s představiteli vedení města na posledním zasedání boskovického zastupitelstva. Tématem diskuse byla stavba sportovní haly.

Stavba totiž musela být v polovině února kvůli problémům s podložím dočasně pozastavena a nyní stavebníci čekají na výsledky nového geologického průzkumu, který by měl ukázat, jak se bude dál pokračovat a zda dojde ke zvýšení nákladů na stavbu. Nevhodné podloží, které způsobí problémy, bylo přitom jedním z hlavních argumentů odpůrců haly ještě před rozhodnutím o její stavbě. Nyní mají odpůrci haly logicky pocit, že na jejich slova došlo. A obyvatelé z bezprostřední blízkosti stavby se obávají, že jejich nemovitosti mohou být zásahem do terénu poškozeny.
„Podle našeho názoru není pozemek vhodný pro stavbu sportovní haly, a to z těchto důvodů: v uvedené lokalitě jsou nevyhovující základové podmínky, které stavbu haly velmi prodraží. Stavbou může dojít k narušení rovnováhy podzemních vod v lokalitě,“ citoval Martin Charvát na zastupitelstvu z petice občanů proti stavbě haly z podzimu roku 2006. „Chtěl bych se zeptat zastupitelů, kteří hlasovali pro stavbu haly, čím si dnes obhájí své rozhodnutí, když vidí, že po pár měsících stavby se pozemek změnil v rybník, nám začínají vysychat studny a najednou je nutný další geologický průzkum,“ dodal.

Podle starosty města Jaroslava Dohnálka se o tom, že jsou na místě složité zakládací podmínky, vědělo a nový hydrogeologický posudek se zpracovává především proto, aby se předešlo dalším případným problémům. Konkrétní situaci na stavbě popsal zástupce technického dozoru Zdeněk Brabec. „Při provádění zemních prací na nároží ulic Slovákova a Bílkova byly zjištěny černé jíly, které, jak se později ukázalo, vykázaly zvýšenou agresivitu vody a zároveň bylo zjištěno, že zde dochází k proudění vody. Z toho důvodu byly zemní práce pozastaveny a čekáme na výsledky rozborů a vyhodnocení hydrogeologického průzkumu,“ vysvětlil Zdeněk Brabec z firmy Investinženýring. Na základě výsledků projektant stavby také zváží další zásah do podloží, aby se zamezilo nežádoucím problémům. Jakmile bude nový postup naprojektován, bude s ním radnice seznámena a tak se dozví i odhad případného navýšení ceny. Kompletní výsledek rozborů by měl být znám během tohoto týdne.

O problémech v této části staveniště podle starosty nevěděl nikdo, ačkoliv součástí stavebních příprav byl i standardní geologický průzkum. „Průzkum byl provedený tak, jak se běžně provádí, ale toto místo, které je kritické a ovlivnilo průběh výstavby, bylo zjištěno až při pozdvižení zeminy,“ doplnil Zdeněk Brabec. „Aktuálně vzniklý problém se spodní vodou se nenachází pod vlastní sportovní halou, ale pod vstupní částí do haly. Původně zde byly plánovány piloty, to však aktuální situace neumožňuje a na základě kompletního výsledku hydrogeologického průzkumu bude stanoven nový způsob založení stavby a úprava projektu,“ doplnilo informace město.

Odpůrci stavby a obyvatelé Bílkovy ulice zpochybnili původní geologický průzkum, který podle nich měl být vzhledem k problematičnosti terénu nadstandardní. Problémy se podle nich daly očekávat. „Vrtem hlubokým osm až deset metrů se toto dalo zjistit. Já si myslím, že tato věc je občany bedlivě sledována a nikdo se z toho nevylže. Vedení města několikrát veřejně deklarovalo, že při zakládání stavby nebude žádný problém,“ upozornil na zastupitelstvu zástupce hnutí ANO Vladimír Jakubec. Ten také popsal, že se město a firma provádějící stavbu dopustily pochybení při navážení vytěženého materiálu do Doubrav, za což jim hrozí pokuta České inspekce životního prostředí. Podle radnice bylo pochybení napraveno a případné vzniklé náklady uhradí firma, která je za ně zodpovědná.

Odpůrcům haly se v tuto chvíli také jeví, že se potvrdilo, že cena 38 milionů, za které byla stavba haly vysoutěžena, je zcela nereálná. Na to upozorňoval již na besedě pořádané našimi novinami kupříkladu podnikatel Luděk Řehoř. Ten na besedě prohlásil, že odhaduje, že stavba haly bude stát minimálně dvakrát tolik. Starosta Jaroslav Dohnálek mu tehdy oponoval, že se navýšení ceny neobává.

Opoziční zastupitelé z ČSSD se dožadovali také toho, aby po vyhodnocení geologického průzkumu o dalším pokračovaní stavby znovu rozhodlo zastupitelstvo. Tento návrh však neprošel, především s poukazem na to, že město stavbu nepozastavilo, nemá tedy pravomoc rozhodovat ani o jejím obnovení. Nakonec zastupitelé přijali usnesení, že s výsledky posudků vedení města seznámí všechny zastupitele a veřejnost. Jakákoliv změna a případné navýšení ceny však znamenají nutnost uzavření dodatku ke smlouvě a ten by opět muselo schválit městské zastupitelstvo.
