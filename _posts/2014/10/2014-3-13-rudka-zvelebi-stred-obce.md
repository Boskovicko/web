---
title: V Rudce zvelebí střed obce
authors: Ludmila Dobrozemská
category: zpravodajství
tags:
- Rudka u Kunštátu
- opravy
- 10-2014
---

Odpočinková zóna, herní koutek pro děti i nová zeleň – na tohle všechno se mohou těšit obyvatelé místní části Kunštátu. V průběhu tohoto roku by totiž měla začít přeměna zdejší návsi s historickou dominantou kaple svatého Floriána. „Současný stav středu obce neodpovídá potřebám, přáním a požadavkům místních obyvatel ani návštěvníků obce,“ vysvětlil důvod přeměny návsi kunštátský starosta Zdeněk Wetter.

Práce začnou pokácením dvou lip, odstraněním jejich pařezů a vytrháním nevzhledných keřů kolem kapličky. Toho se brigádnicky ujmou členové osadního výboru v Rudce a Sdružení složek Rudka. Mezi další kroky bude patřit například zpevnění a ohumusování plochy, výkop drenážní rýhy nebo odvodnění a svedení povrchových splaškových vod z horní cesty.

„Základem celého projektu se stane nový park na kruhové ploše za kaplí, který se má stát odpočinkovým místem pro všechny věkové skupiny obyvatel, nejen pro mladé rodiny s dětmi nebo seniory,“ uvedl kunštátský starosta. „Tvořit ji bude kruhová palisáda z přírodního materiálu, po zapuštěných různě vysokých špalcích se bude moct lézt, skákat přes ně, schovávat se i sedět. Na ploše budou postupně instalovány dřevěné sochy, které každoročně vznikají na dřevařských sympoziích pořádaných v Kunštátě před červnovými Svátky řemesel. Jako první zde bude umístěna v loňském roce zhotovená socha anděla,“ doplnil Wetter. Mezi kaplí a herní kruhovou plochou bude do trávy umístěn stůl se dvěma lavičkami, dále odpadkové koše, stojan na kola nebo také informační tabule, na které nebudou chybět údaje o dění v obci. A to i pro nevidomé pomocí Braillova písma. „Na žádost místních obyvatel i chalupářů bude na návsi umístěna i schránka důvěry, jejímž prostřednictvím budou moci místní i návštěvníci předkládat připomínky a návrhy související s životem v obci,“ dodal Zdeněk Wetter. Zpevněná plocha bude od okolních komunikací z východu a jihu pohledově oddělena řadou keřů.

Výběrové řízení na zhotovitele se teprve připravuje. Předběžný rozpočet se vyšplhá téměř na 537 tisíc korun, z toho přislíbené dotace pokryjí 277 tisíc korun a druhou polovinu zaplatí obec.
