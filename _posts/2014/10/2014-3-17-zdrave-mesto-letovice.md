---
title: Letovickým zpestří život akce Zdravého města
authors: Petra Bílá
category: zpravodajství
tags: Letovice 10-2014
---

Už třináct let je město Letovice zapojeno do projektu Zdravé město. I v letošním roce připravili Letovičtí řadu aktivit, pro ty, kteří chtějí aktivně a zdravě žít.

„Na radě jsme doporučili zastupitelstvu, aby schválilo účast na aktivitách, které vyhlašuje Národní síť zdravých měst. Kampaň začíná v dubnu, kdy je v plánu Den země, pak to jsou Dny bez úrazu. V květnu přijde na řadu Světový den bez tabáku, v září pak Evropský týden mobility a Den bez aut,“ vyjmenoval radní Letovic Bohuslav Kuda. Při organizaci jednotlivých aktivit letovickým pomáhají tamní zájmové organizace a spolky. V rámci kampaní Zdravého města se i letos lidé mohou účastnit úklidu břehů Křetínky nebo různých cyklovýletů a výšlapů.

Také letos vedení města vyhlásí soutěž Rozkvetlé Letovice. V květnu se Letovičtí opět sejdou při veřejném fóru Desatero problémů Letovic. „Probíráme s občany, co oni vidí jako největší problémy například v oblasti dopravy, zdravotnictví nebo třeba bezpečnosti. Myšlenka je taková, že lidé sami mohou přispět k tomu, aby se zlepšila kvalita života v Letovicích. Zastupitelé potom dostanou signál o tom, co mají řešit, jaká je společenská objednávka,“ vysvětlil Kuda.