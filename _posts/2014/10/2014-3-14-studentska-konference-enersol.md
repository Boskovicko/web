---
title: V Letovicích proběhla studentská konference Enersol
cover-photo: http://i.zmotula.cz/JGuToIr.jpg
authors: Andrea Šrámková
category: zpravodajství
tags: Letovice 10-2014
---

Stavba slaměného domu, vytápění budov pomocí pelet nebo dřevními štěpky, elektrobusy v brněnské dopravě, to jsou některá z témat, jež zazněla první březnové úterý v sále letovického zámku. Minulý týden se zde totiž uskutečnilo krajské kolo v pořadí už desátého ročníku středoškolské přehlídky studentských prací na téma úspory energií, obnovitelných zdrojů energie a snižování emisí v dopravě s názvem Enersol 2014.

Studenti z osmi jihomoravských škol předložili k vyhodnocení téměř tři desítky projektů. Představit je v Letovicích mělo možnost osm finalistů z hlavní kategorie praxe a po třech v kategoriích inovace a popularizace. Z nich odborná porota vybrala nejlépe zpracované a odprezentované projekty, z jejichž autorů vznikl reprezentační tým jihomoravského kraje pro kolo národní. To se koná už koncem tohoto týdne v Praze.

Vítězství si odnesli za téma čistírny odpadních vod Jindřich Bergr a Martin Tomek ze Střední školy strojírenské a elektrotechnické Brno. „Přesvědčili především způsobem prezentace, příjemným a suverénním projevem, přednášející student věděl, o čem mluví, nepotřeboval se nikam dívat,“ ocenila za porotu vítěznou prezentaci Jitka Pohanková. Na druhé příčce se umístila Renata Nachtlebová, která navštěvuje Masarykovu střední školu Letovice. Porotu zaujal její projekt sledující průběh stavby slaměného domu v Horním Poříčí. I třetí místo zůstalo Letovickým a také tento projekt se zabýval stavbou rodinného domu, tentokrát šlo o energeticky úsporný dům z europanelů. Představila ho z téže školy Tereza Bezdíčková. Největší počet bodů z kategorie inovace získal Matěj Gryc z brněnské Střední školy informačních technologií za projekt nazvaný Řepka je tu klasa, konopí je spása. V kategorii popularizace získaly prvenství Boskovice, přesněji Lucie Štoblová ze Střední pedagogické školy, a to za téma Enersoláček a jeho kamarádi vzkazují dětem.

Pořadatelem krajské přehlídky byla už tradičně Masarykova škola Letovice. „Škola se profiluje v oblasti ekologie a obnovitelných zdrojů energie a toto je jedna část aktivit školy. Nemá to význam jen pro školu, ale především pro studenty. Kromě té odborné části, kdy jsou nuceni zjišťovat, pátrat, dávat dohromady projekt, učí se zároveň prezentovat, což je nesmírně důležité,“ vyzdvihla Sylvie Ducháčková, ředitelka letovické střední školy. „Enersol vnímám pro studenty velmi pozitivně. Vždycky oceňuji, že pro sebe dělají něco navíc, nehledě na to, že to jsou témata, která ovlivňují život celé společnosti. Doufám, že je neopustí a budou je šířit dál,“ doplnila z poroty Jitka Pohanková.