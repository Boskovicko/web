---
title: Policie rozplétá kauzu dětské pornografie
authors: Marek Osouch
category: zpravodajství
tags: Blanensko kriminalita 7-2014
---

Rozsáhlý případ trestné činnosti páchané na dětech mladších osmnácti let prostřednictvím sociálních sítí rozkrývají v těchto dnech kriminalisté na Blanensku. Pachatelem je osmatřicetiletý muž z Brněnska, který je již nyní ve vazbě. U soudu mu hrozí až pět let vězení.

„Případem jsme se začali zaobírat na základě upozornění pedagogických pracovníků. Měli poznatky, že se něco děje,“ uvedl zástupce vedoucího blanenské policie Zdeněk Grénar. Případ se zabývá zneužíváním nezletilých dětí prostřednictvím sociální sítí a internetu za účelem výroby dětské pornografie. Pachatel zkontaktoval desítky dětí z našeho okresu. Po celé republice se množství kontaktů pohybuje v řádu stovek. Samotný vyšetřovací spis obsahuje více než dva tisíce stran komunikací mezi oběťmi a pachatelem.

„Pachatel si vybíral děti podle zveřejněných fotografií na sociálních sítích a pomocí falešného profilu se snažil navázat kontakt s dětmi a poté je zneužít ke svým účelům. Za intimní fotografie jim sliboval odměnu. Tou mohlo být například dobití kreditu na mobilní telefon,“ popsal Grénar chování obviněného muže. Fotky dětí si nechával pro svou vlastní potřebu a dále je nedistribuoval. V opačném případě by mu hrozil vyšší trest.
Policisté na vyšetřování pracují už více než půl roku a stále nejsou u konce. „Trestná činnost je dále rozkrývána. Postupně zjišťujeme další věci,“ informovala policejní mluvčí Iva Šebková.

Na Blanensku se s takovým případem setkali policisté vůbec poprvé. Podle Šebkové by se neměl tento případ v žádném případě podceňovat. „Jasně se ukázalo, jak je nebezpečné, že si děti dávají na facebookové profily své fotografie,“ sdělila mluvčí s tím, že každé dítě je v tomto směru potenciální obětí. Rodiče by podle ní měli pečlivě dbát na to, jaké stránky jejich dítě navštěvuje, s kým přes internet komunikuje a zda se nepřihlašuje někam, kam ještě nemá mít přístup. „Děti mají facebookové profily, přestože v jejich věku jim podmínky nedovolují zřídit účet. Falšují tedy svůj skutečný věk,“ vysvětlila mluvčí.