---
title: Šachisté Rudice se radují z výhry
authors: Lubomír Slezák
category: sport
tags:
- okres Blansko
- Rudice
- šachy
- 7-2014
---

Po sedmém kole jihomoravského KP I šachistů se tabulka rozdělila na první polovinu družstev bojujících o druhé postupové místo do ligy a druhou polovinu bojující o dvě sestupová místa do KP II.
Utkání kola se odehrálo na Vinohradech, kde domácí přehráli exligový Spartak Adamov 5:3 a ten si tak připsal druhou porážku za sebou.

Hostům postupně zkolabovaly první čtyři šachovnice a tento kolaps nedokázali další napravit. Pro domácí nádherný výsledek, pro hosty varování, že ten postup do 2. ligy ještě nemají tak úplně v kapse.

Druhou bombou byla první výhra odepisovaného Sokola Rudice nad Bystrc Oilers 4,5:3,5. Hosté sice přijeli bez čtyř hráčů základní sestavy, ale v sestavě měli například expřeborníka jižní Moravy Lukáše Řehůřka. Vzadu navíc postavili Josefa Spodného (aktuálně nejsilnější hráč na zadní šachovnici) a zůstali tak celkem jasnými favority. Ale právě slabé střední šachovnice přiřkly výhru Rudici.

Vedoucí Lokomotiva Brno C přehrála TJ Znojmo bez jediné prohrané partie, stejně přesvědčivým výsledkem porazilo Veselí nad Moravou Vyškov.

Výsledky: Veselí nad Moravou – MKS Vyškov 5,5:2,5, ŠK Lokomotiva Brno C – TJ Znojmo 5,5:2,5, Vinohrady Brno – TJ Spartak Adamov 5:3, Orel Ořechov – SPgŠ + G Znojmo 5,5:2,5, ŠK Duras BVK Brno C – ŠK Tetčice 4,5:3,5, Sokol Rudice – ŠK Bystrc Oilers 4,5:3,5.

1. Brno C 	7 7 0 0 	37.0 	21
2. Adamov 	7 5 0 2 	31.0 	15
3. Ořechov 	7 4 1 2 	32.0 	13
4. Vinohrady 	7 4 1 2 	30.5 	13
5. Duras C 	7 4 0 3 	31.0 	12
6. Veselí 	7 3 2 2 	30.5 	11
7. Tetčice 	7 2 2 3 	26.0 	8
8. Bystrc 	7 2 1 4 	25.0 	7
9. TJ Znojmo 	7 2 0 5 	24.5 	6
10. G Znojmo 	7 1 2 4 	24.0 	5
11. Vyškov 	7 1 2 4 	23.0 	5
12. Rudice 	7 1 1 5 	21.5 	4

Šlágrem příštího kola, které se hraje 23. února, bude duel vedoucích týmů Adamova a Lokomotivy C. Na druhé straně tabulky se bude hrát o hodně ve Vyškově, kam přijede Rudice.