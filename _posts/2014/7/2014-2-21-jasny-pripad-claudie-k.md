---
title: Jasný případ Claudie K.
authors: Petr Meluzín
category: publicistika
tags: kriminalita 7-2014
---

Opravdu jsem neměl žádnou radost z toho, že mám [napsat zprávu o zločinu](/clanky/2014/02/19/16-let-za-pokus-o-vrazdu.html), který se vloni stal v Boskovicích, a o trestu za něj. Horší případ než dítě, které napadne svého rodiče, je už snad jen rodič, který ublíží svému dítěti. V prvním okamžiku zasáhnou téměř každého silné emoce. Představa, že by se něco podobného stalo v naší rodině, nás musí vyděsit. Je tohle vůbec ještě člověk, ptají se někteří, jiní začnou volat po obnovení trestu smrti. Jen ať shnije ve vězení, má, co si zaslouží, je to přece jasný případ. Opravdu je?

Co se tehdy stalo, je nezpochybnitelné, policie zcela jistě odvedla dobrou práci. Dcera napadla svého otce s úmyslem ho zabít. Claudie je sice lehce mentálně postižená, ale podle předsedkyně senátu musela vědět, že může otce zabít, podle státního zástupce jednala úmyslně a s rozmyslem. Tomu ale právě nerozumím. I mentálně postižená snad může naplánovat vraždu. Umíte si ale představit, že se chladně uvažující rozhodnete někoho zabít, probodnete ho a pak mu zavoláte záchranku? Ve zvukovém záznamu záchranné služby, jednom z hlavních důkazů obžaloby, se dívka dokonce přiznává, že tátu podřezala. Tohle mi jako chladný kalkul nepřipadá.

Nikdy také nezaznělo, proč chtěla dívka otce zabít. Podle rozsudku jí nezavdal jedinou příčinu k útoku. Rodiče ji navíc, protože jako mentálně postižená s pouhou ukončenou základní školou nesehnala práci, živili. Tak proč by měla promyšleně svého otce zabíjet? Měla nějaký zištný důvod, třeba dědictví? Pokud by takový motiv byl znám, byl by v rozsudku uveden. Tvrzení, že otec nezavdal dceři důvod k útoku, se tak nejeví jako spolehlivé. Rodinné vztahy jsou často mnohem napjatější, než se navenek zdá. Umím si představit konflikt vedoucí k útoku v afektu, ale chladně promyšlený čin mi tu nesedí. Senát však motiv činu nezjistil, údajně proto, že obžalovaná i její rodiče odmítli vypovídat.

A proč se tím vůbec trápit? Nejsem právník, možná se pletu, ale soud by měl brát v úvahu verzi, která je pro obžalovaného nejvýhodnější. Pokud v tomto případě nevyloučil, že se jednalo o zkratové jednání, měl by uložit trest výrazně nižší. Ale jak říkám, třeba se pletu. Při opakovaném projednávání ovšem stejný senát Krajského soudu naopak zvýšil původní trest 14 roků vězení o dva roky. Důvodem mělo být, že se odsouzená nepřiznala a neprojevila při projednávání lítost. Jenže úplně stejně byl zdůvodněn loni v září původní rozsudek. Chování a postoj obžalované se nezměnily. Proč potom ty dva roky navíc? Nevím.

Claudie K. se nejspíš opravdu pokusila zabít svého otce, celý případ však nakonec zase tak jasný nevypadá. Chladná vražedkyně? Pochybuji. Spíš se mi zdá, že víc než vězení možná potřebuje lékařskou péči.