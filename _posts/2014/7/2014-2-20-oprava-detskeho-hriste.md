---
title: Výběrové řízení na úpravu dětského hřiště má vítěze
authors: Veronika Požárová
category: zpravodajství
tags: Boskovice opravy 7-2014
---

Teprve ve druhém výběrovém řízení byla vybrána firma, která provede úpravu hřiště mateřské školy Na Dolech. Protože při prvním řízení se nepřihlásilo dost zájemců, vyzvalo město k podání nabídek osm firem. Přesto hodnotící komise převzala jen dvě. Z nich rada města schválila jako vítěznou tu, kterou s cenou těsně pod milion sto tisíc připravil boskovický Stavkom. 

„Podle smlouvy by celá akce, tedy stavební úpravy, zeleň, usazení všech prvků a pomůcek pro děti, měla být provedena do 31. srpna, takže od nového školního roku už děti mohou hřiště využívat. Navíc výběrové řízení nakonec srazilo částku za úpravu asi o 400 tisíc korun,“ prozradila místostarostka Boskovic Jaromíra Vítková. Na realizaci této akce byla městu přiznána dotace z prostředků Evropského fondu pro regionální rozvoj a Státního fondu životního prostředí.