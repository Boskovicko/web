---
title: Knínice připravují projekt lesní mateřské školy. Bude druhá na Boskovicku
authors: Veronika Požárová
category: zpravodajství
tags: Knínice školky 7-2014
---

Už v září příštího roku by děti navštěvující mateřskou školu v Knínicích měly mít možnost výběru mezi klasickou a lesní školkou. Stala by se tak vedle boskovického Jinánku druhou na Boskovicku, která se hlásí ke vzdělávání v přírodě.

„V podstatě se jedná o programově podobná zařízení, ale zásadní rozdíl je v tom, že Jinánek je individuální aktivita zastřešená občanským sdružením, kde si rodiče vše hradí samostatně, naše lesní školka bude nedílnou součástí příspěvkové organizace ZŠ a MŠ Knínice, zřizované městysem Knínice, s výukou aprobovaným personálem podle schválených školních vzdělávacích programů a ve standardním režimu financování kraje,“ uvedl knínický starosta Zdeněk Kříž. Projekt lesní školky zde navazuje na výstavbu dětského hřiště v přírodním stylu, která se v Knínicích uskuteční ještě letos. Ohledně lesní školky se v současné době čeká na schválení projektu. „První kolo jeho administrace úspěšně proběhlo a stejně jako u našich ostatních dotačních žádostí nevidím důvod nevěřit v úspěch. Od září 2015 by mohla naše lesní mateřská škola zahájit provoz,“ prozradil dále starosta. Pokud vše půjde hladce, vytvořit zázemí pro lesní školku bude možné díky dotačnímu programu Státního fondu životního prostředí, který podporuje daná zařízení. Konkrétně by mělo jít o částku 1,5 milionu korun, která zahrnuje celkové vybudování zázemí školky včetně kompletního vybavení. Centrum tohoto zázemí bude mimo přírodní herní prvky tvořit dřevěná maringotka uzpůsobená danému účelu a její samozřejmou součástí se stane plnohodnotné hygienické zázemí. Právě možnost dotační podpory byla podle starosty Knínic spouštěcím mechanismem celé záležitosti.

„Pro provoz lesní školky je určena krásná klidová zóna na okraji obce s místním názvem Vilímův kout. Ta se nachází poblíž dvou menších rybníčků a lesa, je navíc dostupná jak pěšky, tak pro příjezd rodičů auty po zpevněné cestě,“ popsal dále vybrané prostředí pro školku starosta. Podle prvotního konceptu půjde v týdnu o tři dny celodenního provozu s předpokládaným počtem asi dvanácti dětí. Počítá se s využitím stávajících pedagogů knínické mateřské školy, kteří se také podíleli na tvorbě koncepce a mají o tuto formu vzdělávání dětí zájem. Podle ředitele ZŠ a MŠ Knínice Jiřího Horníčka se však koncept ještě může měnit v závislosti na schvalování projektu a v neposlední řadě na zájmu a preferencích rodičů.

Historie lesních mateřských škol sahá až do 50. let minulého století, lesní školky se rozvíjely především ve Skandinávii, později v Dánsku a Německu. První iniciativy vzniku dětských zařízení na způsob dnešní lesní mateřské školky u nás se objevují od roku 2004. V praxi existuje mnoho podob lesních školek, společné mají především to, že kladou důraz na celodenní pobyt dětí v přírodě a ke hře využívají přírodní materiály. V České republice mají zatím nárok na státní podporu pouze lesní školky, které jsou součástí akreditovaných základních a mateřských škol. Mezi takové bude patřit i knínická lesní školka na rozdíl od boskovického Jinánku, který je zastřešen občanským sdružením, a na státní podporu tak nárok nemá.