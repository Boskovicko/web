---
title: Ve Světlé si opravili vodojem
authors: Miroslava Boháčková
category: zpravodajství
tags: Světlá opravy voda 7-2014
---

Do obnovy pomalu dosluhujícího obecního vodojemu se vloni na podzim pustili ve Světlé. „Na rekonstrukci, během níž jsme plánovali strhnout cihlovou, bezmála čtyřicet let starou obslužnou komoru vodojemu a vybudovat zcela nový objekt, jsme se pokusili získat dotaci. Neuspěli jsme však, proto jsme nakonec byli nuceni celou akci financovat z obecních prostředků,“ sdělil starosta Světlé Jiří Cikánek. Obecní pokladnu tak přišla rekonstrukce zhruba na dvě stě tisíc. „Pro náš rozpočet to není částka rozhodně zanedbatelná, ale investovali jsme ji s vědomím, že vodojem bude sloužit několika dalším generacím světelských občanů,“ doplnil starosta.

Na základě výběrového řízení zakázku provedla stavební firma Romana Smékala ze Světlé. Nová obslužná komora je kompletně betonová a zateplená. Původní kovové žebříky pro přístup do vlastního vodojemu a k ovládacím prvkům potrubí nahradily nerezové. Kolaudace vodojemu proběhla 17. prosince, aniž by během ní byly zjištěny jakékoliv nedodělky či závady. Rekonstrukce se uskutečnila za plného provozu vodojemu.