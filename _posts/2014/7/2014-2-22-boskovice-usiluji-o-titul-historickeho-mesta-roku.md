---
title: Po vítězství v kraji Boskovice usilují o titul Historické město roku 2013
authors: Veronika Požárová
category: zpravodajství
tags: Boskovice 7-2014
---

Postupem z krajského kola mezi čtrnáct finalistů soutěže zaměřené na regenaraci městských památkových zón se můžou od minulého týdne pochlubit Boskovice. V listopadu se totiž město již tradičně přihlásilo do soutěže o Cenu Programu regenerace městských památkových rezervací a městských památkových zón, jejíž vítěz získá krom finanční odměny také titul Historické město roku 2013.

Tuto soutěž vyhlašuje společně Sdružení historických sídel Čech, Moravy a Slezska s ministerstvy kultury a pro místní rozvoj a Národní památkový ústav. Letos se do soutěže zapojilo celkem 51 měst. Boskovice získaly 262 bodů, podařilo se jim tak zvítězit v kraji a postoupit do celostátního kola. Za Jihomoravský kraj se dále účastnila Lomnice, která skončila druhá se 189 body, a jako poslední Slavkov, který získal 173 bodů.

Boskovice se hlásí do soutěže téměř každý rok a od roku 2001 město zvítězilo v krajském kole již sedmkrát, z toho dvakrát dostalo odměnu 100 tisíc Kč. „I letos jsme za výhru v kraji získali 100 tisíc korun. Tuto částku hodláme připojit k dotaci od Programu regenerace, která činí 1 395 tisíc korun, a použít na opravy kulturních památek. Půjde o objekty města ale i o objekty ve vlastnictví právnických a fyzických osob. Každý vlastník musí navíc přidat na opravu další částku,“ uvedla místostarostka Jaromíra Vítková. Dále vysvětlila, že pokud je vlastníkem město, 50 % částky za opravu hradí samo a 50 % je hrazeno z dotace. Pokud je objekt v soukromém vlastnictví, vlastník hradí 40 %, 50 % je poskytnuto z dotace a 10 % přispívá město. Celkem tak budou do kulturních památek Boskovic v letošním roce investovány téměř tři miliony korun. Vedení města bude hledat optimální řešení, aby byly dotace vyčerpány a nemuselo se nic vracet, ale přitom, aby byly použity na památky, které to nejvíce potřebují. „Zatím nemůžeme říct, o jaké konkrétní objekty půjde. Dohromady jde téměř o tři miliony korun, což je nejvíc za poslední dobu. Myslím, že je to dobře a svědčí to o tom, že město má zájem se přiměřeně o historické objekty starat,“ podotkl starosta Jaroslav Dohnálek.

V roce 2013 byly opraveny objekty U Vážné studny čp. 3 a 15, fasáda dvorního traktu radnice a historická výmalba v malé zasedací síni radnice, dále podlahy a schody v budově rezidence. Zda se Boskovice stanou vítězem celostátního kola, bude posuzovat hodnotitelská komise, která v březnu navštíví všechny vítěze krajských kol. Konečný vítěz vyhrává cenu z českého křišťálu a částku jeden milion korun. Místostarostka si šanci na výhru v celostátním kole zatím netroufá odhadovat. „Jednou jsme se dokonce dostali mezi tři nejlepší. Bylo to v roce 2004 a měli jsme velké šance na výhru, nakonec ale zvítězily Františkovy Lázně a Boskovice skončily na druhém místě. Kdyby se to letos povedlo, byla bych moc ráda, ale netroufám si říct,“ vyjádřila se Vítková.

Slavnostní vyhlášení dvacátého ročníku soutěže proběhne ve čtvrtek 17. dubna ve Španělském sále Pražského hradu při setkání u příležitosti Mezinárodního dne památek a historických sídel, který spadá na následující den, 18. dubna.