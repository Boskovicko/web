---
title: Územní studie přináší tři varianty trasy R 43
authors: Veronika Požárová
category: zpravodajství
tags: Boskovicko R43 doprava 7-2014
---

Krajský úřad Jihomoravského kraje pořizuje nové zásady územního rozvoje a jako podklady i územní studie v lokalitách, kde původní řešení vedlo některé obce k zásadnímu nesouhlasu. Jednou z těchto studií je i Územní studie silnice R 43 v úseku Svitávka–Sudice, jejímž autorem je pražská firma AF-CITYPLAN. V rámci této studie jsou navrženy tři možné varianty trasy silnice R 43, které by měly minimalizovat negativní vlivy dopravy.

„První varianta trasy silnice je v současném tělese Hitlerovy dálnice, což by znamenalo, že nám v jednom úseku povede nad hlavami. Druhá varianta navrhuje umístit silnici za těleso Hitlerovy dálnice. Ta je pro obec z hlediska hlučnosti a terénu asi nejschůdnější. Třetí varianta, tedy mírný odklon a oddálení od obce řeší umístění nové komunikace ve vyšší úrovni, což by ale přineslo vyšší hlučnost,“ vyjádřila se k variantám trasy starostka Sudic Olga Dočkalová.

Na studii se stále pracuje, navržené varianty budou prověřeny a hodnoceny z hlediska vlivu na obyvatele a na životní prostředí. V druhé etapě prací bude vymezen koridor pro ochranu území pro nově navrženou trasu do zásad územního rozvoje Jihomoravského kraje.