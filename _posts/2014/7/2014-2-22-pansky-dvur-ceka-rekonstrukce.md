---
title: Panský dvůr na Hradní ulici čeká kompletní rekonstrukce
cover-photo: http://i.imgur.com/pVyIPId.jpg
authors: Tomáš Trumpeš
category: zpravodajství
tags: Boskovice opravy 7-2014
---

Budova Panského dvora na Hradní ulici v Boskovicích by se měla dočkat kompletní rekonstrukce. Památkový objekt stojící takříkajíc v srdci boskovické památkové zóny je dnes z velké části prázdný a jeho vzhled i celkový stav je v posledních letech stále méně reprezentativní a důstojný.

To by se mělo v dohledné době změnit. Stávající majitel Panského dvora, společnost Pražská 5 zastoupená jednatelem Luďkem Řehořem, plánuje ještě letos rozběhnout přípravu kompletní rekonstrukce, která by z Panského dvora vytvořila velkorysý polyfunkční objekt sloužící široké veřejnosti. „Chceme vytvořit objekt, který by měl sestávat z prostor pro veřejné využití v přízemí, kde by měla být restaurace, salonek, kavárna a multifunkční sál. Dále je zde prostor, kde je dnes prodej koberců, ten se mně osobně zdá vhodný pro boskovickou knihovnu. Prostor nemá klenby, ale rovné stropy. Je vhodný pro umístění regálů. Má plochu 450 metrů čtverečních, délka, hloubka i výška místností je dle mého názoru dostatečná. A tato část má i samostatný vchod. Ale to samozřejmě není na mém rozhodnutí. Město dnes chce jít cestou rekonstrukce Telecomu, ale ta mně osobně nepřijde výhodná, proto chci navrhnout alternativu. V další části, kde byla kinokavárna a kulečníková herna, mohou vzniknout sály například pro aktivity seniorů. A uvažujeme o vytvoření ubytovacích kapacit ve střechách celého objektu,“ uvedl jednatel Pražské 5 Luděk Řehoř, který dodává, že je při rekonstrukci rozhodně nutné střechy prosvětlit. 

Nad restaurací by vzniklo ubytování hotelového typu, v dalších dvou až třech křídlech ve střešních prostorách plány směřují ke zřízení stálých ubytovacích kapacit pro seniory neboli senior-rezidence, jak Luděk Řehoř záměr nazývá. V další části přízemí by pak došlo na zázemí, kde by fungovaly potřebné služby: rehabilitace, ordinace lékaře, denní místnost pro aktivity seniorů, výtvarnou či hudební zájmovou činnost a podobně. „Prostory by mohly v dopoledních hodinách sloužit seniorům, nejen těm, kteří by zde bydleli, ale i těm, kteří by sem přicházeli. V odpoledních hodinách by tytéž vzdělávací prostory mohly sloužit i veřejnosti, dětem nebo dospělým, pro nejrůznější kroužky, workshopy, dílny. V multifunkčním sále by měly probíhat koncerty a další kulturní akce, ale také školení,“ doplnil Luděk Řehoř.

Parkování aut by měl vyřešit prostor za budovou Panského dvora. Uvnitř samotného dvora by zůstala klidová zóna, do které by auta nemohla zajíždět. „Měl by zde být vnitřní park, což by také korespondovalo s prostředím knihovny, před kterou si člověk může na lavičce v klidu číst knihu. V létě by se zde mohly pořádat koncerty, plánujeme i oživení nějakým vodním prvkem. Vznikla dokonce myšlenka vybudovat zde něco jako skleník, uvnitř kterého by bylo celoroční posezení, přičemž na léto by se stěny daly otevřít. Uvnitř by byly okrasné rostliny, lavičky, pěšinky a podobně. Podobné místo je kupříkladu v Lednici. To je samozřejmě jen jedna z myšlenek,“ popsal další z vizí jednatel Pražské 5.

Do budoucna se dál počítá s fungováním hudebního klubu Sklepy, v dalším sklepě – v zadní části objektu – se nabízí zřízení vinárny s jiným typem klubu.

Za účelem přípravy projektu se Luděk Řehoř spojil se studenty architektury z brněnské VUT. Ti v rámci svých školních prací navrhnou, jak by mohla rekonstrukce objektu vypadat. „Hlavním cílem spolupráce se studenty architektury je dát jim prostor pro realizaci návrhů, aby neměli jen virtuální úkoly, ale mohli se přímo propojit s praxí. A tuto příležitost zde máme, je tu objekt, který si zaslouží pozornost. V Boskovicích chybí urbanismus a diskuse nad podobou jednotlivých projektů, to je to, po čem jsme volali v souvislosti se sportovní halou a také v dalších případech,“ vysvětlil majitel Panského dvora.

Celkově své návrhy představí 17 studentů, budou dopracovány i do formy modelů či vizualizací. Jedná se o semestrální práci, která začíná nyní a končit bude na přelomu května a června. Hodnotících výstupů bude hned několik – jednak hodnocení odborné komise přímo ve škole, ale kromě toho budou v červnu návrhy prezentovány přímo v jednom ze sálů Panského dvora. „Chceme, aby veřejnost mohla k návrhům přijít, komentovat je a hlasovat o nejlepším z nich v rámci ankety. Účastníky odměníme a pro nás jako majitele to bude vedle názoru odborníků další důležitý hlas pro rozhodování, jakou cestou bychom se měli vydat. Na základě toho se pak bude projektovat a budou se zadávat tendry pro dodavatele stavby. Samozřejmě musíme připravit vše pro stavební povolení a získat svolení památkářů,“ uvedl Luděk Řehoř. Ten odhaduje, že by se mohlo podařit veškeré přípravné práce včetně vydání stavebního povolení stihnout do konce roku 2014. A potom může následovat oslovování stavebních společností, jejich nabídky a výběr dodavatelů. Na jaře příštího roku by tak mohla být rekonstrukce zahájena, byť určité dílčí kroky jako znovuotevření restaurace proběhnou možná už dříve. 

„Odhaduji, že stavba by mohla být teoreticky hotová i za rok, ale to by zde muselo pracovat sto dělníků a muselo by se pracovat velmi rychle. To by se mi líbilo, principielně jsem rozhodně pro to, abychom stavbu realizovali naráz, tedy nikoliv třeba jedno křídlo, za dva roky další a tak dále. Rok je tedy minimální čas, ale dva roky budou asi reálnější odhad,“ sdělil Luděk Řehoř. Ukončení rekonstrukce a zahájení provozu by tak mohlo spadat nejdříve na konec roku 2016 či jaro roku 2017. Více akcí směrovaných k veřejnosti se v prostorách Panského dvora plánuje už v letošním létě.

Finanční náročnost celé rekonstrukce je zatím rovněž pouze předmětem odhadů. „Mně by se líbilo to celé provést řekněme za 50 milionů, další odhady hovořily o 150 milionech a měl jsem tu dokonce člověka, který říkal zcela vážně, že to bude stát miliardu, ale to asi trochu uletěl. Jasné je, že musíme rekonstrukci udělat kvalitně, musíme přemýšlet dlouhodobě a ne to někde šidit, aby se nám to za deset let vrátilo. Takže částka okolo 100 milionů bude asi nejreálnější odhad,“ řekl Luděk Řehoř, který počítá i se snahou využít dotací, neboť v blízké době se začnou otevírat nové dotační tituly evropských peněz pro období 2014–2020. „Je to jedna z věcí, která se s přípravami časově setkává. Pokud chceme mít do konce letošního roku kompletně hotovou dokumentaci, mělo by být v té době také jasné, co nám Brusel chce, nebo nechce poskytovat. Dnes slyšíme, že Česká republika neumí čerpat dotace. My chceme ukázat, že se toho nebojíme, jsme připraveni a chceme to umět. Čerpání dotací by v tomto případě bylo zcela na místě. Mně se nelíbilo, když dotace směřovaly na čistě komerční účely, ale tohle je něco jiného, jedná se o rekonstrukci kulturní památky, která by z velké části sloužila veřejnosti,“ uzavřel své úvahy a plány podnikatel Luděk Řehoř.

### Historie Panského dvora

Rozlehlý uzavřený trakt původního panského dvora na Hradní ulici byl vybudován v 17. století jako komplex hospodářských budov a čeledníků. Po požáru v roce 1823 byl částečně přestavěn. K tomuto komplexu na východě přiléhaly ovčírny, stodoly, zahrady a sady.

Jedná se o přízemní čtyřkřídlou budovu s centrálním dvorem, s původně otevřenými, dnes se zasklenými částečně vyzděnými arkádami. Je zařazena do seznamu kulturních památek pod číslem 369. Střecha je sedlová, do dvora prolomena velkými empírovými vikýři. Do dvora se vjíždělo dvěma vjezdy, z nichž levý slouží dodnes, druhý vpravo je rovněž zachován, ale nepoužívá se od té doby, co byla navážkou vybudována cesta k novému zámku (1820). Budova je zdobena kamenným erbovním štítem se zvýrazněným znakem rodu Ditrichsteinů umístěným nad ostěním zazděného vjezdu do panského dvora.

Roku 1883 zde byla v předním traktu zřízena poštovní sběrna, která nejprve třikrát týdně, od 1. května 1836 denně shromažďovala poštovní zásilky.

Od roku 1955 sloužil objekt pro potřeby místního JZD a postupně chátral. V sedmdesátých letech, kdy jen o vlásek unikl demolici, byl renovován pro kulturní účely. V roce 1975 byla v první dokončené části umístěna dětská knihovna. V září 1983 zde byl ve východním traktu otevřen Památník Otakara Kubína. Jižní a větší část západního křídla sloužila Městské knihovně.

(zdroj: www.boskovice.cz)