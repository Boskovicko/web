---
title: Kde to umí 
authors: Vladimír Ševčík
category: napsali nám
tags: Suchý 9-2014
---

Dámy v nádherných šatech, pánové v motýlcích a kravatách. To je neklamné znamení, že plesová sezóna je v plném proudu. Ať už se mnozí vypraví na domácký ples typu sousedského setkání nebo dají raději přednost některému reprezentativnímu bálu, užijí si všichni.

Vybral jsem pro vás dvě ohlédnutí za těmito událostmi. Tím prvním byl společenský večer, který pořádají ženy ze Suchého. Do penzionu U Petra si přicházejí zatančit sousedé, kteří umí vytvořit úžasnou atmosféru. Organizace je zde dovedena do posledního detailu. Dokonce při odchodu dostanete ještě výslužku v podobě zákusků. Kromě klasické tomboly je připravena ještě ta legrační. K jídlu se podává zvěřinový guláš a kančí řízky. Lidé se zde rozcházejí až v ranních hodinách za mohutného zpěvu. Něco z této atmosféry najdete [na webu obce](http://obecsuchy.cz).

Z toho druhého soudku je školní ples ve Velkých Opatovicích. Kulturní dům je slavnostně vyzdoben. K tanci hraje jedno z nejlepších uskupení Na Ostro Jiřího Krejčíře. Opět bohatá tombola. Nechybí předtančení žáků a vystoupení břišních tanečnic. Milým překvapením jsou samotné kantorky. Pro tento večer se něžná část učitelského sboru ujala role barmanek. Není divu, že bar dlouhý několik desítek metrů byl stále zaplněn. Jejich pečlivě secvičené taneční kreace při míchání drinků braly dech. Mezi vrcholy patřil půlnoční barmanský tanec. Souhra přesných kroků na nejnovější moderní hudbu sklidil oprávněné a bouřlivé ovace.

Kdo se tedy rozhodl navštívit některý z těchto uvedených plesů, rozhodně nebyl zklamán.