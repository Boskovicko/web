---
title: Uspořádali konferenci k 20. výročí Mezinárodního roku rodiny
cover-photo: http://i.zmotula.cz/LKJbEbn.jpg
authors: Martina Lukešová
category: zpravodajství
tags: Boskovice 9-2014
---

Konference o rodině, která se konala minulou středu v boskovickém kině Panorama, se zaměřila na téma rodinné politiky Jihomoravského kraje, základních a mateřských škol a na činnost mateřských center. Mnoho lidí na ni však nepřišlo.

Novou koncepci rodinné politiky kraje představil Roman Celý, náměstek hejtmana. Šířeji byla představena činnost mateřských center, která mimo jiné pomáhají vykrýt potřeby rodičů, jimž nebylo přijato dítě do školky. Tato problematika byla na konferenci řešena z více úhlů pohledu. Růžena Jonášová z oddělení vzdělávání odboru školství Jihomoravského kraje představila komplexní vývoj nárůstu počtu dětí přicházejících do školních zařízení a upozornila na mezeru v zákoně v oblasti hlídání dětí. „Již třikrát jsme podávali návrh na to, aby byly do zákona zakotveny takzvané dětské skupiny, podobně jak to mají například sousedé v Rakousku. Zatím může soukromě děti hlídat každý bezúhonný člověk se živností, ale neexistuje zde žádná kontrola,“ sdělila Růžena Jonášová, která věří, že bude dodatek zákona brzy schválen a stát tak bude moci dohlížet na chod těchto dětských skupin. Zmíněno bylo i hlídání dětí pomocí tzv. náhradních babiček a tetiček, které podporuje i Jihomoravský kraj v nových projektech vypsaných pro letošní rok, stejně tak podporuje vznik mateřských škol při podnicích.

Zástupci Léčebny dětských pohybových poruch v Boskovicích upozornili na absenci pomoci rozpadajícím se rodinám v důsledku péče o postižené dítě.