---
title: Budovy Kunštátské keramiky mají nového majitele
authors: Anna Dudková
category: zpravodajství
tags: Kunštát 9-2014
---

Do bývalých budov kousek pod náměstím, kde se v Kunštátě vyráběla tradiční Kunštátská keramika, se bude stěhovat boskovická firma Safiral, která má nyní provoz v Černé Hoře. Areál koupila firma již na podzim loňského roku.

Původní budova stojící blíže k náměstí zůstane zatím beze změn, na novější budově blíže k Sychotínu se už ale čile pracuje.

„Budeme do Kunštátu převádět naši firmu z Černé Hory, chceme se přesunout na začátku dubna,“ vysvětlil nový majitel Martin Lepka. „Nyní opravujeme spodní novější budovu, ale v budoucnu plánujeme i úpravy domů ve dvoře, kam chceme rozšířit náš provoz později,“ dodal. Osud horní budovy, kde je výroba keramiky datovaná od roku 1882, je zatím nejistý. Lepka ji nabídnul k pronájmu Kunštátu za pouhou korunu, město ale jeho nabídku odmítlo. „Dostali jsme nabídku, abychom z původní budovy udělali skanzen, je tam totiž zachované původní hrnčířské vybavení, museli jsme ji ale odmítnout. Vytvoření skanzenu a údržba budovy by město stála příliš mnoho peněz, krom toho zpřístupněním veřejnosti vyvstanou legislativní podmínky pro provozování v budově a s tím spojené další výdaje“ objasnil důvody nepřijetí nabídky kunštátský starosta Zdeněk Wetter. „Ale rozhodně jsem tu myšlenku zcela nezavrhnul a s místními keramiky hledáme alternativy,“ dodal starosta. „Z naší strany nabídka zatím stále trvá, máme zájem na zachování této části historie. Je ale pravda, že začínáme uvažovat i o komerčním využití původní budovy,“ sdělil Lepka.

Volná je zatím stále i značka Kunštátská keramika, známá svým logem KK, o tu neměl Martin Lepka zájem. „Naše firma se zabývá výrobou elektroniky a hrnčířská tvorba je jí velmi vzdálená, značku jsme proto nekupovali, neměli bychom pro ni využití,“ zakončil.