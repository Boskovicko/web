---
title: Blíží se termín pro podávání přihlášek na střední školy
authors: Petra Bílá
category: zpravodajství
tags: Boskovicko školství vzdělávání 9-2014
---

Už patnáctého března vyprší deváťákům termín pro podávání přihlášek ke studiu na středních školách. Na okrese Blansko bude povinnou školní docházku končit téměř devět stovek žáků, z toho přibližně stovka na víceletých gymnáziích.

Například ze základní školy v Kunštátě bude letos odcházet šestadvacet žáků z jedné deváté třídy. I tam se, stejně jako na většině základních škol, snaží své žáky na přijímací řízení připravit. „Jedna z učitelek je žákům k dispozici a může jim poradit při volbě následujícího studia. Při rodičovských schůzkách jsme uspořádali pro rodiče besedu, kde se mohli setkat se zástupci středních škol. Dáváme žákům možnost jakési přípravy k přijímacím zkouškám. Bohužel ale ze strany žáků není o toto doučování příliš velký zájem,“ sdělil ředitel kunštátské základní školy Vratislav Sedlák. „Žáci si mohou vybírat, kam by chtěli jít studovat. Škol, které by dělaly přijímací zkoušky je málo, a i tam, kde proběhnou, často přijmou všechny uchazeče,“ zhodnotil Sedlák. Termíny přijímacích zkoušek ředitelé středních škol naplánovali většinou na duben.

V letošním roce si žáci mohou podat dvě přihlášky na střední školy. Na obory, kde přijetí předchází talentová zkouška, bylo potřeba se přihlásit do konce listopadu.

Dva takové obory nabízí i Masarykova střední škola Letovice. Jeden tříletý, zakončený výučním listem, jeden čtyřletý zakončený maturitou. Přijímací řízení už tam proběhlo. „Ještě máme několik volných míst, proto jsem vyhlásila další kolo přijímacího řízení. Přihlášky je možné podávat do dvacátého března. Zájem studentů o tyto umělecké obory je větší, než v minulém školním roce, kdy jsme obor umělecký keramik kvůli nízkému počtu uchazečů vůbec neotevřeli,“ prozradila ředitelka školy Sylvie Ducháčková. Kolik letos obdrží přihlášek ke studiu, zatím odhadnout nelze. „Přihlášky většinou chodí až v druhém březnovém týdnu,“ podotkla Ducháčková.

Podle výroční zprávy Jihomoravského kraje nadále dochází k poklesu počtu studentů středních škol. V současné době jsou třídy na středních školách naplněny ze dvou třetin. Členové krajských zpráv tento vývoj chtějí řešit slučováním některých škol. Delší dobu se mluví o možném sloučení Gymnázia Jevíčko, kam dojíždí množství studentů z Boskovicka, s Gymnáziem v Moravské Třebové. „Zástupci Pardubického kraje chtějí takto řešit úbytek žáků. Já si ale nemyslím, že sloučením dvou škol v různých městech, by se něco vyřešilo. K úspoře provozních prostředků by stejně nedošlo, protože obě budovy gymnázií by dále fungovaly a stejně by jejich kapacita nebyla zcela naplněna,“ konstatoval zastupující ředitel jevíčského gymnázia Jiří Janeček. Sloučení gymnázií je podle něj nyní odročeno. „Do konce srpna má být zpracována vize, jak by se mělo dále postupovat. Hodně ovlivní i to, kolik se nám na další školní rok přihlásí studentů,“ doplnil Janeček.

Statistiky jihomoravského krajského odboru školství hovoří o tom, že obecně je vyšší zájem o obory ukončené maturitní zkouškou než o ty ukončené výučním listem. „Žáci mají zájem o umělecké obory, gymnázia, o obory ekonomické, pedagogické nebo o informační technologie. Často se zájem liší podle jednotlivých škol. Zatímco na některé škole mají velký převis zájemců, jinde zůstávají v tom stejném oboru i po přijímacím řízení volná místa,“ sdělila mluvčí Jihomoravského kraje Denisa Kapitančiková. Žáci paradoxně nemají zájem ani o obory, po kterých je na trhu práce poptávka. „Kvůli malému zájmu se nedaří otevřít například obor výrobce textilií na Střední škole potravinářské v Brně nebo obory slévač a modelář, které od loňského školního roku nabízí Střední průmyslová škola Jedovnice. Tyto obory byly na školách povoleny na základě požadavků zaměstnavatelů,“ dodala Kapitančiková.