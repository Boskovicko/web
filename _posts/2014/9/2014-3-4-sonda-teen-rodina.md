---
title: "Sonda teen: Rodina"
authors: Ludmila Dobrozemská
category: publicistika
tags:
- ankety
- sonda teen
- 9-2014
---

Co pro tebe znamená rodina? Kdy myslíš, že je člověk dospělý?

### Helena, 14 let

Rodina pro mě znamená hodně moc. Člověk je podle mě dospělý okolo sedmnácti až devatenácti let.

### Filip, 14 let

Rodina pro mě znamená společenství, do kterého jsem vítán. Je to místo, kde se mohu svěřit a kde je opětovaná moje láska. Svoji rodinu bych nikdy nevyměnil. Dospělým se podle mého názoru stává člověk, který je připraven postavit se na vlastní nohy, jak už z psychického, tak finančního hlediska. Sice se všude píše, že dospělý člověk je v 18 letech, ale mně se to nezdá. Dospělým je ten, který má svoje priority a je připraven stát se rodičem a vést druhé.

### Petra, 15 let

Rodina pro mě znamená úplně všechno. Bez svých rodičů bych vlastně ani nebyla a vážím si toho, že mi dali život. Jsem ráda, že nejsem jedináček, protože bych si připadala sama a neměla bych si s kým popovídat. Nedovedu si představit, že bych neměla milující rodiče a rodinu, která by si o mě dělala starosti a stála za mnou za každých okolností. Řekla bych, že u každého člověka je to jinak a v jiném věku. Myslím, že člověk je dospělý, pokud dokáže nést plnou zodpovědnost za své činy, a pokud dokáže nést zodpovědnost i za jiné lidi, které mu někdo svěřil. Dokáže přemýšlet nad důsledky svého chování a jedná víc racionálně. A taky si více uvědomuje, co je v životě důležité a co méně, dospíváním se trochu přehází žebříček hodnot.

### Martin, 17 let

Rodina je základní kámen, to, co tě drží nad vodou, i když o to někdy nestojíš. Dospělost podle mě je individuální. Každý je dospělý, až dokáže za sebe nést odpovědnost.

### Magdaléna, 18 let

Rodina je pro mě vše. A dospělost je subjektivní. 

### Jan, 21 let

Rodina je pro mne zázemí, úkryt, úleva, ale zároveň i povinnosti. Já na rodinu nahlížím jako na něco, co poslední dobou prochází revolucí. Jako byly sexuální revoluce ve společnosti, tak posledních několik let dochází ve společnosti k revoluci rodinné. Netýká se to jen rozvodů a následné dohady o tom, komu bude dítě svěřené do péče, ale také zde hrají roli prarodiče, protože dříve bylo normální, ba dokonce se očekávalo, že se mladí postarají o prarodiče. Dnes je tomu trochu jinak. Samozřejmě na to má vliv společnost sama, poněvadž si sama určuje, kudy se bude vyvíjet dál. Tudíž moje odpověď na otázku, co pro mě znamená rodina, je taková, že rodina je pro mne něco, co je dnes v ohrožení, na rozcestí. Kdy je člověk dospělý, je velmi relativní pojem. Když dosáhne 18. roku věku a jsou mu přiznána práva a povinnosti. Tohle je dle zákona dospělost. Je zajímavé, že v každém státě je to trochu jinak, hlavně co se týče pití alkoholu, kouření a řízení auta. Tím chce snad někdo říct, že když mohu pít, kouřit a řídit auto, mám považovat za dospělého? Nesmysl. Někdy mám pocit, že někteří nemají ani z poloviny ponětí, co je to dospělost. Dospělost by mělo být vyzrání těla i ducha, alespoň si to myslím.