---
title: V okresním čtvrtfinále se radovalo Blansko
cover-photo: http://i.zmotula.cz/0KYaWqP.jpg
authors: Lubomír Slezák
category: sport
tags: Boskovice Blansko hokej 9-2014
---

Hned první kolo play-off Krajské ligy Jižní Moravy postavilo proti sobě oba zástupce našeho okresu, když po základní části šesté Boskovice hrály proti osmému Blansku.

V prvních dvou zápasech ani jeden hokejový tým nedokázal využít výhodu domácího prostředí, a tak o postupu muselo rozhodnout až třetí utkání v Boskovicích.

**SK Minerva Boskovice – Dynamiters Blansko 2:3** SN (0:2, 1:0,1:0), Matouš, Karný – Bažant, Berka, Kuběna.

Po první třetině by domácí fanoušci na svůj celek nevsadili ani pověstnou zlámanou grešli. Celek Blanska byl rychlejší, přesnější a vedení 0:2 bylo naprosto zasloužené, když se ve 4. minutě trefil Bažant a 10 vteřin před koncem třetiny Berka. A to ještě domácí brankář Vybíral předvedl několik skvělých zákroků.
Po přestávce se obraz hry naprosto změnil, hráčů Minervy byl plný led a ve 35. minutě Matouš snížil.

V závěrečné části v 52. minutě Karný vyrovnal, hosté v samotném závěru nevyužili přesilovku, a tak následovalo desetiminutové prodloužení.

Ani v něm Blansko v přesilovce gól nedalo, o výsledku tak musela rozhodnout trestná střílení. První branku dal až ve třetí sérii domácí Pelán, stejně odpověděl Kuběna. Ve čtvrté sérii znovu Kuběna nájezd proměnil, boskovický Pelán nedal, a tak se z výhry radovali hosté.

**Dynamiters Blansko – Sk Minerva Boskovice 1:4** (0:1, 0:0, 1:3), Skácel – Zajíc, Matouš, Hökl, Pelán.

Oba celky v první třetině především zodpovědně bránily, až v 10. minutě, po chybě domácí obrany, Zajíc střelou bekhendem poslal Minervu do vedení.

Ve druhé třetině měli hosté několik dobrých šancí, ale brankář Šenk byl vždy na místě. Na výsledku se tak nic nezměnilo.
Ve 43. minutě Boskovice využily Matoušem přesilovku, za devatenáct sekund překonal Šenka z rychlého brejku Hökl. Hokejisté Blanska po pěti minutách snížili, Vybíral vyrazil puk po nájezdu Skácela, důrazný Skácel se ale napodruhé trefil. Domácí ožili a vyrovnali hru. V 52. minutě nebezpečně střílel Skácel, v 56. minutě pro změnu Tesař. Dvě a půl minuty před koncem Blanenští odvolali brankáře, Pelán v čase 58:54 trefil prázdnou bránu a Boskovice tak vyrovnali stav série na 1:1.
O postupujícím do semifinále muselo rozhodnout až nedělní utkání, které skončilo opět vítězstvím hostujícího celku. 
Minerva Boskovice – Dynamiters Blansko 1:4 (0:2, 0:2, 1:0). 
Zasloužené vítězství hostů, kteří byli padesát minut lepším mužstvem.

Vítěze tohoto čtvrtfinále přivítá už v úterý 4. března Velká Bíteš, odveta se hraje v pátek 7. března. Případné třetí utkání je na programu v neděli 9. března.

Ve druhé čtvrtfinálové sérii překvapivě Warrior Brno vyřadil ve dvou zápasech Šternberk (1:3 a 3:1) a v semifinále se střetne s Velkým Meziříčím. Velké Meziříčí začíná sérii na domácím ledě.