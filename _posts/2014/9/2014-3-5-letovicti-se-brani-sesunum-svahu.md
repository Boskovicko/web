---
title: Letovičtí se brání sesuvům skalnatého svahu
cover-photo: http://i.zmotula.cz/isnBdiU.jpg
authors: Andrea Šrámková
category: zpravodajství
tags: Letovice 9-2014
---

Demolice rodinného domku pod zámkem a předání erozí narušeného svahu u společnosti Alfachem stavební firmě, aby zde provedla sanaci skalního masivu, to jsou v posledních dvou týdnech další z kroků Letovických směřující ke snaze stabilizovat skalní svah uprostřed města, který se čas od času připomene sesuvem kamenů nebo odlomeným kamenným blokem.

Právě zmíněná místa zhruba rok vyžadují pozornost vedení města. O odkoupení domku Na Plesech čp. 5, který ohrožovaly padající kameny (některé se skutálely až do koupelny domu), rozhodovalo městské zastupitelstvo loni v březnu, poté následovala příprava jeho demolice. „S tou se počítalo na podzim, ale protahovalo se především odpojení objektu od hlavního řadu plynovodu a vodovodu, které se konečně podařilo teď během února. Minulé úterý mohlo dojít ke shození domku a ve středu se to dokončilo,“ uvedl místostarosta Letovic Jiří Palbuchta. Původně se uvažovalo o zpevnění skály vytvořením betonové patky svahu, ale nakonec se nic betonovat nebude. „Těsně pod skálou jsme na místě domu nechali prostor, jakousi jámu, čímž jsme rozšířili patu stráně. Co spadne, už tam zůstane a postupně se sníží i ostrý sklon svahu v daném místě,“ popsal místostarosta. Dodal, že domy na sousedících pozemcích prý obavu z podobného osudu mít nemusí. Nicméně v lokalitě je v současné době zakázáno, aby majitelé domů do svahu jakkoliv zasahovali. „U nás to bylo stoprocentně nejhorší,“ prozradil bývalý majitel zbouraného domku, který si nepřál uvést své jméno. „Nad domem bylo ve skále vypouklé břicho, z nějž se odlamovaly kameny, problémy tam byly vždycky, hlavně na jaře. Domu je mi líto, dal jsem do něj spoustu peněz, ale takhle to bylo nebezpečné, jednou jsme měli kameny dokonce až v koupelně,“ prozradil dále muž.

Každým dnem mají začít stabilizační práce také na pozemcích u firmy Alfachem, u odbočky ke koupališti. V květnu se zde odlomil osmitunový kamenný blok, který naštěstí spadl mimo budovu společnosti, a poškodil tak pouze dřevěný plot. Od té doby soustavně dochází k menším sesuvům. Provizorně byl svah podepřen dřevěnými trámy, proběhly geologické průzkumy, připravoval se projekt sanace skály a samozřejmě se sháněly peníze, aby mohlo být minimalizováno další ohrožení zástavby. „Podle předběžného rozpočtu projektu byly náklady na sanaci vyčísleny na téměř tři miliony korun,“ uvedl hejtman Michal Hašek, když v září kraj schválil pomoc Letovicím ve výši 1,5 milionu. Nutný technický zákrok však zasahuje na pozemky dvou vlastníků, část patří městu, část společnosti Alfachem. Dotaci lze použít pouze na obecní pozemek, proto projekt striktně rozdělil práce příslušející oběma vlastníkům a nadvakrát byla podepsána i smlouva s vybranou stavební firmou Kora Kunštát. „Každopádně obě části se musí dělat společně na výšku. Prostor je nejprve potřeba vyčistit od náletových dřevin a odkrýt zem, následovat bude odstranění dřevěné výdřevy a samotná sanace, tedy zpevnění skály,“ popsal plánovaný postup prací Milan Seidl st., majitel Alfachemu. V současné době se připravuje stavební povolení, samo staveniště už bylo ve středu 19. února předáno kunštátské firmě. Současný rozsah zadaných prací přesáhne 1,7 milionu korun, a pokud bude přát počasí, vyžádají si od jejich započetí zhruba čtyři týdny.

Ani sanací svahu, ani demolicí domku však pro letovickou radnici starosti nekončí. Nestabilní je celý skalnatozemitý masiv od letovického zámku, vedoucí pod kulturním domem a pod hřbitovem až ke Komárkově skále. „Hýbe se to po celé délce Letovic, sledujeme, jestli bude vypsaný nějaký dotační titul, abychom získali na tyto zásahy finance. Podle geologického průzkumu lze asi každých pět let očekávat, že něco spadne. Jako rizikovou vnímáme například lokalitu pod kulturním domem kolem staré silnice k zámku. Postupně se to tam rozpadá, máme zpracované projekty, ale zatím na jejich realizaci nejsou peníze. Potřebné náklady není město schopné hradit z běžného rozpočtu,“ zhodnotil situaci místostarosta Jiří Palbuchta. Skalnatý svah je totiž narušen erozí, kterou pravděpodobně urychlil mírnější průběh zim v posledních letech. Voda zateklá do puklin opakovaně mrzne a taje, led v prasklině působí jako klín, odtékající voda odnáší zeminu. Důsledkem jsou zvětšující se praskliny, za čas odlomí i větší kus skály. Pod svahem je však často zástavba, kterou padající kameny ohrožují. Již před několika lety letovická radnice musela řešit například sesuvy pod hřbitovem.
