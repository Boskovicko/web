---
title: Jsme důležití jako mravenci
authors: Martina Lukešová
category: publicistika
tags: 9-2014
---

Když si představuji lidský svět, vybavím si mravence. Jejich propracovaná struktura, hierarchie a schopnosti mě fascinují, stejně jako mě fascinují schopnosti lidí. Co všechno už vymysleli. Divím se, jak na to mohli přijít. Obdivuji vědce, kteří zasvětí život bádání, hrabou se v podrobnostech a pak přijdou na velkou věc, která posune naše poznání o kus dál.

Stále se učíme. Stejně mravenci a veškerý okolní svět se učí, přizpůsobuje se novému prostředí. My se však na ty drobné živočichy díváme svrchu. Jsou pro nás příliš malincí. Mnozí jejich přítomnost na planetě nevnímají, dokud nenavštíví jejich dům. Ale všichni víme, že jsou ještě menší organizmy, mikrosvět, na kterém závisí udržení rovnováhy celé Země. Možná, že jsme i my lidé pro někoho mikrosvětem. V koncepci nekonečnosti vesmíru je to pravděpodobné. Všichni jsme nějakým způsobem propojeni. Otevírají se takové možnosti, které mohou náš svět naprosto změnit. Věřím, že už nastal čas pro dobré myšlenky, pro láskyplná přání, štěstí pro všechny. Dovedete si představit, jaká by to byla síla, kdybychom zapomněli na všechny křivdy, zloby, závisti a přáli si i pro ty, které nenávidíme, to dobré? Dalajláma, který se nepovažuje za výjimečného, protože věří tomu, že jsme všichni rovni, všichni na jedné lodi, říká: „Je třeba být dobrým člověkem“. Je to i cesta jak se vypořádat s globální problematikou. Podle odhadů nás na planetě bude do konce století o tři miliardy více. Kdybychom k tomu přistupovali, že jsme jedna rodina, jako jedno mraveniště, máme možnost přežít a možná víc než to. Na loňské návštěvě Prahy Dalajláma několikrát zopakoval: „To hlavní, co potřebujeme ke štěstí je laskavost a soucítění. Lidé musí pochopit, že kořenem všeho neštěstí je sebestředný postoj, který je opakem soucítění.“ Přičemž soucítěním nemyslel lítost. 

Není divu, že nově vznikající světový názor zpochybňuje mnoho mýtů, jež západní společnost považuje za pravdivé. Michael Murphy, zakladatel institutu Esalen, provokativně tvrdí, že existují vyšší stadia lidského vývoje. Člověk, který dosahuje vyšších úrovní duchovní dospělosti, získává mimořádné schopnosti – lásky, vitality, rodičovství, intuice, vnímání, komunikace a vůle. Prvním krokem na této cestě je uvědomit si, že tyto schopnosti existují. Není to jen přijetí nějakého učení. A tyto trendy jsou podložené, například vědecké studie léčivé moci modlitby potvrzují názor, že myšlenky, postoje a úmysly jednoho člověka mohou ovlivnit fyziologii druhého. To je nemožné podle známých fyzikálních zákonů a světonázoru tradičních věd, které předpokládají, že neexistuje nic, co nemůžeme měřit, testovat v laboratoři nebo vnímat našimi pěti smysly a jejich technologickým rozšířením. A proto je veškerá realita redukována na materiální. Duchovní dimenze reality jsou popírány. A pak tu máme známý francouzský experiment z roku 1982, který ukázal, že dvě kvantové částice, které byly jednou spojeny, zůstávají v jakémsi spojení, i když jsou později odděleny nesmírnou vzdáleností. Když se změnila jedna částice, okamžitě se změnila i druhá. Vědci nevědí, jak se to děje. A co vy? Myslíte si, že jsou vaše myšlenky bezvýznamné? „Jste tady, abyste pomohli naplnit božský smysl vesmíru. Tak důležití jste,“ řekl Eckhart Tolle. Stejně jako mravenci. Jsme jedna velká rodina. Jen to přijmout.