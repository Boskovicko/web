---
title: Cetkovičtí dokončují hasičskou zbrojnici
author: Miroslava Boháčková
category: zprávy
tags: Cetkovice 2-2014
---

Nevyhovující prostory, především nedostatek místa pro uskladnění hasičské techniky včetně historické stříkačky, vedly Cetkovické k rozhodnutí vybudovat na pozemku bývalé farní zahrady hasičskou zbrojnici.

První etapa výstavby, na kterou proběhlo výběrové řízení počátkem dubna loňského roku, počítala vedle provedení hrubé stavby s kompletním dokončením přízemí, v němž se nacházejí garáže pro tři vozidla, šatny, sociální zázemí nebo technická místnost. Součástí této etapy jsou i venkovní úpravy, tedy chodník nebo vjezd do objektu. „Výstavbu hasičské zbrojnice jsme zahájili 10. června, dokončena byla 13. prosince. Celkové náklady, včetně nutných víceprací, dosáhly téměř 2,7 milionu korun. Na stavbu se nám podařilo získat dotaci ve výši 200 tisíc z Programu rozvoje venkova. Zbývající částku financovala ze svého rozpočtu obec. Přestěhování hasičské techniky a nářadí plánujeme na únor, slavnostní otevření pak na březen či duben,“ doplnil starosta obce Petr Horák s tím, že druhá etapa, která zahrnuje zřízení půdní vestavby se společenskou místností, kancelářemi a sociálním zázemím bude podle finančních možností obce následovat.
