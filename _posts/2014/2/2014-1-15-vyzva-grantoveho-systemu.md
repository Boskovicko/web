---
title: Boskovičtí vyhlásili výzvu do grantového systému
author: Petra Bílá
category: zprávy
tags: Boskovice granty 2-2014
---

Až do konce ledna mohou zástupci občanských sdružení, obecně prospěšných společností či církevní právnické osoby sídlící nebo působící na území Boskovic žádat o dotaci na svou činnost. Do grantového systému města letos radní i zastupitelé přidělili celkem šest set tisíc korun, tedy o padesát tisíc více, než loni. „Žádosti o grant mohou zájemci podávat do jednatřicátého ledna do jedné hodiny na boskovický městský úřad,“ sdělil starosta Boskovic Jaroslav Dohnálek.

Stejně jako loni budou granty poskytovány ve třech oblastech. Na podporu celoročního provozu mládežnických nesportovních organizací je určeno sto třicet tisíc korun. Právě v první oblasti je padesát tisíc korun navíc, protože loni žadatelé požadovali téměř dvojnásobek peněz, než bylo možné rozdělit. 
Do oblasti kultury půjde tři sta tisíc korun. Na podporu činnosti sportovních organizací se rozdělí sto sedmdesát tisíc.

O finanční podporu z grantového systému se loni ucházely více než tři desítky žadatelů. Mezi nimi bylo například občanské sdružení Body Rockers. „Počítáme, že i letos nějakou žádost o dotaci zpracujeme a podáme,“ prozradil Patrik Oujezský z taneční školy Body Rockers.

Nad doručenými žádostmi v únoru zasedne grantová komise a následně by je měla na březnovém jednání schvalovat rada města.
