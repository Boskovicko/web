---
title: Dosáhl na 2. místo na celostátní úrovni
authors: Pavla Bojdová
cover-photo: http://i.imgur.com/JeTwJyv.jpg
category: napsali nám
tags: Letovice 2-2014
---

Žáci Masarykovy střední školy Letovice se často prezentují v praktických soutěžích jako řemeslně zdatní a schopní. Neméně úspěšní jsou však i studenti se širokými celospolečenskými zájmy, kteří se zapojují do různých projektů a soutěží.

Důkazem toho je velmi pěkné umístění žáka Ondřeje Čejky z oboru Nábytkářství, který se zapojil do projektu Masaryk do škol. Téma TGM – život, dílo a odkaz pro současnost pojal ve své práci jako Srovnávání T. G. Masaryka se současnou politickou reprezentací a pod vedením vyučující Pavly Bojdové obsadil v kategorii středních škol z jednapadesáti oceňovaných prací 2. místo. Získal diplom, Čestnou medaili T. G. Masaryka, která je udělována pouze za mimořádné činnosti, a finanční ohodnocení. Předsednictvo Masarykova demokratického hnutí předalo studentům tato ocenění na Magistrátu hlavního města Prahy.
