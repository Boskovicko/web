---
title: Zvolte okresního sportovce roku
author: Lubomír Slezák
category: sport
tags: Boskovice Blansko 2-2014
---

Na základě jednání s okresním výkonným výborem České unie sportu připravují společně redakce regionálních novin Boskovicko, Týden u nás a Zrcadlo Blanenska a Boskovicka vyhlášení nejlepších z oblasti sportu za rok 2013.

Vyhlášení je plánováno na konec ledna, bez udání pořadí přeberou poháry jednotlivci, družstva, trenéři a rozhodčí, nezapomene se na jednotlivce, kteří pochází z našeho okresu, ale startují již v klubech v rámci republikových soutěží na nejvyšší úrovni.

### Desítka okresních sportovců v abecedním pořadí

1. Luboš Dudík – Jednička blanenských stolních tenistů letos vévodí statistikám druhé ligy. S Alešem Přikrylem tvoří i nejúspěšnější dvojici soutěže ve čtyřhře.
2. Lenka Kalová – Klíčová hráčka prvoligového blanenského kuželkářského týmu žen, v sezóně 2012/13 obsadila s týmem druhé místo. Česká reprezentantka, vloni bronzová na MS.
3. Jan Kohut – Blanenský běžec skončil pátý z Čechů na MČR v půlmaratonu v Pardubicích. Vyhrál Půlmaraton Moravským krasem, Mizuno sedmičku v Brně nebo Běh města Příbrami.
4. Václav Kolář – Biketrialista AMK Blansko obhájil v roce 2013 druhé místo na mistrovství světa, druhý byl i v mistrovství Evropy, vyhrál Evropský pohár.
5. Petr Mareček – Patnáctiletý vzpěrač TJ SOUZ Boskovice vybojoval na mistrovství Evropy juniorů bronzovou medaili ve dvojboji, stříbro v trhu a bronz v nadhozu.
6. Kamil Skácel – Ve fotbale nastupuje za MKZ Rájec-Jestřebí, přes zimu za hokejový celek Dynamiters Blansko HK. Ve dvaadvaceti letech univerzál jako ze staré školy.
7. Adéla Šafářová – Bikerka klubu Moravec Sokol Benešov se stala v cyklokrosu v kategorii kadetek mistryní republiky, zvítězila i v Českém poháru. V Českém poháru horských kol byl třetí.
7. Romana Tomášková – Patnáctiletá motocyklová závodnice PaM Racing Teamu ze Svaté Kateřiny obsadila ve tř. 125 GP/Moto3 v seriálu mistrovství střední Evropy 3. místo, stala se teprve druhou mistryní republiky v šedesátileté historii. 
9. Jan Trtílek – Fotbalový útočník FK Blansko se na postupu Blanska do divize podílel patnácti brankami. I v sezóně 2013/14 je se sedmi góly zatím nejlepším střelcem týmu.
10. Veronika Zamazalová – Šestnáctiletá plavkyně ASK Blansko získala na MČR v kategorii mladšího dorostu stříbrnou medaili na 50 m prsa – historicky první medaili na republikových závodech.

Na kupon přiložený v tiskovém vydání novin můžete napsat až tři vybrané sportovce, tři vylosovaní čtenáři budou pozváni na slavnostní ceremoniál do blanenského hotelu Sýpka. Svoje hlasovací lístky můžete předat osobně či prostřednictvím pošty do 24. ledna na adresu redakce.