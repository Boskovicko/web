---
title: Boskovicko se bude prezentovat na veletrhu
author: Petra Bílá
category: z regionu
tags: Boskovicko turismus 2-2014
---

Veletrh turistických možností Regiontour 2014 už tento týden přiláká na brněnské výstaviště tisíce lidí, kteří budou chtít načerpat inspiraci na výlet či strávení dovolené. 
Čtyřdenní akce vypukne šestnáctého ledna. Návštěvníci dostanou možnost obhlédnout i turistické cíle z oblasti okresu Blansko, ale budou muset hledat usilovněji.

Ty tam jsou doby, kdy destinace okolo Moravského krasu měla na veletrhu vlastní stánek. Naopak, i letos pokračuje postoj posledních let. „Pronájem vlastního stánku je příliš drahý a tato forma prezentace není tolik efektivní,“ zhodnotil místostarosta Boskovic Dominik Božek. Jan Chmelíček z jihomoravské centrály cestovního ruchu k tomu doplnil, že veletrhy jako Regiontour jsou především prezentační, nikoli kontraktační. „Prokázat bezprostřední návratnost vložených prostředků je samozřejmě obtížné. Proto některé turistické cíle, zvláště ty, jejichž příjmy z cestovního ruchu nejsou velké, zvažují kvůli značné finanční náročnosti jiné formy prezentace, třeba na internetu. Které z nich zvítězí, to ukáže budoucnost,“ řekl Jan Chmelíček.

Města a oblasti z regionu se proto budou prezentovat pouze na ploše, kterou budou mít přidělenou v rámci stánku Jihomoravského kraje. Pultík bude mít název Moravský kras a okolí. „Tato forma prezentace je bezplatná,“ dodal boskovický místostarosta. Ani tak ale nebude účast na Regiontouru odbytá. I když místa u pultíku, který budou mít vystavovatelé z regionu k dispozici, není nazbyt. Zástupci informačních kanceláří s sebou přivezou propagační materiály, které mají oslovit nejen našince. „Návštěvníkům veletrhu nabídneme například turistického průvodce v šesti jazykových mutacích, letáky s tipy na výlety, anebo třeba kapesní kalendáře, které jsou velkým hitem posledních let,“ vyjmenovala vedoucí boskovického informačního střediska Miloslava Luňáčková. U stejného pultíku se objeví i informační materiály z Letovic a okolí. „Půjde například o aktualizovaný leták představující město Letovice. Leták má i tři cizojazyčné verze. Připravili jsme i sadu kapesních kalendářů s motivem sportovních akcí v Letovicích. Další letáky představí turistické cíle, jako je místní agrocentrum a podobně,“ prozradila Barbora Bolomská z turistického centra v Letovicích.

Ani Místní akční skupina Boskovicko Plus nebude vystavovat samostatně, i když ještě před dvěma roky tomu tak bylo. „Budeme vystavovat stejně jako loni na stánku Jihomoravského kraje. Platit vlastní plochu není v našich silách,“ sdělila administrátorka MAS Barbora Palánová. Dodala, že turistům představí pouze starší projekty Krajem pověstí a bájí a Kam na Boskovicku.