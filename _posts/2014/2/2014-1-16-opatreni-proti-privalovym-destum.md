---
title: Připravují opatření proti přívalovým dešťům
authors: Žaneta Ondroušková
category: zprávy
tags:
- Lhota Rapotina
- voda
- 2-2014
---

Při tání sněhu nebo přívalových srážkách mají obyvatelé Lhoty Rapotiny problém. Voda stékající z kopců nad obcí s sebou přináší množství nečistot, které ucpávají kanalizaci a způsobují problémy tamní čistírně odpadních vod. Pomoct má svedení vody do říčky Bělé. Nejúčinnějšímu řešení ale v současnosti brání dva malé pozemky. Jejich vlastníkem jsou Jihomoravské státní lesy – podnik, který už dvacet let neexistuje.

Nevyřešené majetkové vztahy brzdí Rapotinské v tom, aby přítoku balastních vod efektivně zabránili. A tak jejich problémy zatím trvají. Nejvíce je pociťují při jarním tání nebo prudkých deštích. „Množství vody stéká z oblasti Újezdu u Boskovic a příkopy vedle silnice se dostává do vesnice poblíž hřbitova. Protože s sebou nese nečistoty, ucpe se kanalizační vpusť, a následně se rozlije na silnici,“ popsal starosta Lhoty Rapotiny Michal Sedlák.

Podle Miloše Bažanta z blanenské Správy a údržby silnic není Lhota Rapotina jediné místo, kam silničáři vyjíždějí čistit ucpanou kanalizaci. „Nedávno jsme byli například v Doubravici, předtím v Boskovicích,“ přiblížil Bažant.

Situace právě v této obci je ale o to vážnější, že ohrožuje tamní čistírnu odpadních vod. „Provozujeme ji od loňska společně s jednotnou kanalizační sítí. Balastní voda s bahnem se dostane do nádrží čistírny a způsobuje technologické potíže zařízení,“ vysvětlil Sedlák.

Starostovi dává za pravdu i ředitel boskovické divize Vodárenské akciové společnosti Petr Fiala. „Nátok balastních vod z okolí obce do kanalizace a následně čistírny je velkým problémem. Takové vody zhoršují účinnost čištění odpadních vod. Trvalým a jediným možným řešením je jejich odklonění mimo veřejnou kanalizaci,“ uvedl Fiala.

A to také Rapotinští zamýšlejí. „Neplánujeme protipovodňové opatření, které asi každého napadne, to znamená zaplavená velká plocha. Zde jde o svedení vody z kopců nad obcí do říčky pomocí sníženiny v terénu. Vrátíme se tak k původnímu stavu z minulosti,“ upřesnil starosta s tím, že počítá s náklady kolem jednoho milionu dvou set tisíc korun.

Jenže plánovaný průleh o délce asi jednoho kilometru v současné době naráží na složité vlastnické vztahy. „Celá trasa je až na výjimku situována na obecních pozemcích. Právě tato výjimka nám způsobuje problém při realizaci,“ připustil Sedlák. Dva malé pozemky totiž patří neexistujícímu subjektu, Jihomoravským státním lesům. „Pokud by se nezačalo právě na nich, nebude mít projekt očekávanou účinnost, to znamená nedává smysl,“ uvedl Sedlák.

Pozemky prý obejít nelze. „Je možné trasování upravit tak, aby se nešlo jejich středem. Alternativa vyhnutí se jim zde teoreticky je, ale tam pro změnu zasáhneme do dvou pozemků v soukromém vlastnictví. Takže je řešení složité v obou variantách,“ dodal starosta.

Jak je vůbec možné, že podle katastru půdu vlastní dávno zaniklý podnik, vysvětlil brněnský advokát Jiří Tureček, který se pozemkovým právem zabývá. „Je to jednoduché, katastr má zkrátka zato, že dané pozemky stále vlastní Jihomoravské státní lesy. Nástupnická organizace, v tomto případě Lesy České republiky, pozemky nepřevzala,“ řekl Tureček s tím, že podniky to většinou nedělají, dokud s půdou nechtějí nějak naložit – například ji prodat nebo pronajmout. Do té doby bude v katastru dále uveden název neexistujícího podniku, přestože ten zanikl už v devadesátých letech minulého století. „Takových pozemků je spousta, děje se to pořád,“ dodal Tureček.

V tomto případě ovšem státní podnik Lesy ČR pozemky ani převzít nemůže. Podle slov starosty Sedláka totiž dané parcely nejsou vedeny jako pozemky určené k plnění funkcí lesa, tudíž Lesům ČR nenáleží. „Z toho důvodu momentálně nemáme ani s kým jednat,“ připustil Sedlák. Zároveň však dodal, že existuje řešení. „Možné narovnání je v rámci komplexních pozemkových úprav, které už máme oficiálně zahájené, ale prozatím pouze papírově. Fyzické provedení je v gesci Státního pozemkového úřadu, a to je běh na dlouhou trať,“ dodal Sedlák.

Vedení obce přesto doufá, že stavbu průlehu uskuteční už příští rok. „Akutní je to hlavně kvůli čistírně, i když i tam to samozřejmě není otázka života a smrti. Zařízení bude fungovat dál tak jako tak, ale jeho provoz bude komplikovanější, nákladnější a hlavně musíme počítat s rizikem přívalových dešťů, které mohou napáchat nemalé škody,“ objasnil starosta.
