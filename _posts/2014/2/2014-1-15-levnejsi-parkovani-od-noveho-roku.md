---
title: Od nového roku zaparkují levněji
authors: Petra Bílá
category: zprávy
tags: Boskovice doprava 2-2014
---

Druhý lednový týden začala v Boskovicích platit novinka, kterou ocení především řidiči. Za krátkodobé parkování na zpoplatněných parkovištích ve městě zaplatí nově pouze jednu korunu. Změna se ale týká pouze těch řidičů, kteří plánují parkovat ne déle, než třicet minut. Za delší parkování zaplatí podle doposud platných sazeb.

Pozor by si měli dát i ti, kteří si zvykli krátkodobě parkovat na Masarykově náměstí. Doposud za prvních třicet minut neplatili nic, nyní budou muset před vyzvednutím lístku do automatu hodit korunovou minci. Provozovatel parkovacích automatů na městských parkovištích, firma Služby Boskovice, musel nechat přenastavit parkovací automaty. „Na parkovištích na Bezručově ulici a na Masarykově náměstí jsou novější automaty, které dokáží vracet peníze. Naopak na ulici 17. listopadu a 9. května vracet nedokáží,“ doplnil jednatel Služeb Boskovice Milan Strya. Podrobnější návod, jak využít zvýhodněné parkování najdou řidiči přímo na parkovacích automatech.
