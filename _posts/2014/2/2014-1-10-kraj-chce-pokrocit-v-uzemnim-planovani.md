---
title: Kraj chce pokročit v územním plánování
author: Petra Bílá
category: z regionu
tags: Boskovicko doprava R43 2-2014
---

Úředníky Jihomoravského kraje čeká v příštím roce nelehký úkol. Poté, co vyberou projektanta, chtějí v první až třetí čtvrtině roku zpracovat nové Zásady územního rozvoje Jihomoravského kraje. Ty pak nechají dále posoudit a zhodnotit podle stavebního zákona a stanovených právních předpisů.

„Pokud vše půjde podle plánů, v závěru příštího roku chceme Zásady územního rozvoje Jihomoravského kraje veřejně projednat a předložit k rozhodnutí radě a zastupitelům Jihomoravského kraje,“ prozradil jihomoravský radní pro územní plánování Antonín Tesařík. Dodal, že práci na zásadách územního rozvoje už zahájili zadáním několika dílčích územních studií. Ty budou sloužit jako jeden z podkladů ke zpracování zásad územního rozvoje. „Celkem takových podkladů budou přibližně tři stovky. Jedna z územních studií se týká i trasy silnice R 43 v úseku Svitávka–Sudice, kdy se jedná o prověření trasy zejména u obcí Sudice a Chrudichromy. V polovině listopadu jsme se proto setkali se starosty obcí, kterých se řešení výše uvedené studie bude týkat. Projektant chtěl znát názory a problémy od starostů obcí v území. Závěr vzejde až zpracováním studie, jejíž odevzdání je datováno na konec března,“ přiblížil ještě Tesařík.
Setkání se zúčastnila i starostka Chrudichrom Jarmila Tajovská. „Ze setkání jsme měli já i náš místostarosta dobrý pocit. Máme na stole studii, která by měla smysl jak pro Sudice, tak pro Chrudichromy. Řešíme, kudy tu silnici odklonit od obcí, nebo zda je možné ji schovat za hliněný val. Dosud to bylo plánováno tak, že na tělese Hitlerovy dálnice měla vyrůst nová dálnice, čili nám nad hlavami. A nikdo to technicky neřešil. Přitom se ukazuje, že existují i jiná, pro nás přijatelnější řešení. Je tady diskuse s námi jako představiteli dotčených obcí, za kterou jsme rádi,“ zhodnotila starostka Chrudichrom.

Podobně situaci vidí i starostka Sudic Olga Dočkalová. „Doposud se s námi nikdo nebavil, naplánovali si, kudy by silnice R 43 mohla vést a tím to skončilo. Radní Antonín Tesařík spolu s Hanou Nedomovou, která je předsedkyní výboru pro územní plánování a dopravu, s námi chtějí najít společnou řeč, abychom se shodli na trase silnice R 43, která bude pro naši obec přijatelná,“ zhodnotila starostka Sudic.

Původní návrh Zásad územního rozvoje v červnu loňského roku zrušil Nejvyšší správní soud. Ke stížnosti se tehdy připojily i obce Sudice a Chrudichromy.
