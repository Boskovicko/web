---
title: Okresní běžecká liga má dva vítěze
author: Lubomír Slezák
category: sport
tags:
- okres Blansko
- běh
- 2-2014
---

Okresní běžecká liga skončila v Petrovicích Hraběnčiným běháním a vítězství v celoroční soutěži si rozdělili Vojtěch Grün a Tomáš Večeřa. Po sečtení čtrnácti nejlepších výsledků mají oba borci úplně stejně bodů. „Mně vyšlo jaro a Tomovi zase podzim,“ okomentoval neuvěřitelnou náhodu Grün.

Hraběnčino běhání překonalo rekord v účasti, na hlavní závod se vydalo 111 běžců, v dětských kategoriích to bylo skoro šedesát účastníků. Závody odstartovaly nejmladšími kategoriemi. Mezi sedmiletými a mladšími vyhrál o špičku boty šestiletý Martin Grünwald. „Trénoval jsem, běhal jsem před Vánoci i včera. Před závodem jsem si věřil, ale na cílové čáře to bylo těsné, to jsem si myslel, že skončím druhý,“ popisoval v cíli vítěz. Napínavé byly i další souboje atletických nadějí. Trojici nejlepších mladších dívek od sebe dělily pouhé čtyři sekundy. „ I podle časů je vidět, že výkony dětí mají kvalitu, řada z nich se připravuje v atletických kroužcích, aktivita trenérů je poznat,“ uznal ředitel Okresní běžecké ligy Jiří Vrtílka. Hlavnímu závodu dominoval blanenský Jan Kohut, za druhým Robertem Míčem byl třetí Dan Orálek. Pátý byl Tomáš Večeřa, Vojtěch Grün doběhl o dvě místa za ním.

Těsně před závodem dorazila na bicyklu i vítězka v ženách Milada Barešová. Ta i bez tréninku neměla konkurenci. „Já mám život v poklusu, nepotřebuju trénovat,“ smála se po vyhlášení výsledků, když zase nasedala na kolo a odjížděla.

V kulturním domě v Petrovicích pak výbor OBL předal ceny nejlepším závodníkům. Na stupních vítězů se ukázali vítězové jednotlivých kategorií i celkově nejlepší muž a žena.
Dva běžci ze stovek těch, kteří zasáhli do celkového pořadí, stihli všechny závody. Tedy až na jeden, protože Víceská desítka se kryla s blanenským půlmaratonem. Michal Krénar z Boskovic a blanenský Aleš Stráník, který zároveň suverénně ovládl kategorii nejstarších veteránů.

V současnosti se připravuje další ročník běžecké ligy, v něm by se mělo běžet celkem 28 závodů.
