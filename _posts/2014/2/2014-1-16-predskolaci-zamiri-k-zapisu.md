---
title: Předškoláci zamíří k zápisu
authors: M. Krajíčková
category: zprávy
tags: Boskovice 2-2014
---

Ještě si ani nestačily pohrát s vánočními dárky a už je čeká „zkoušení“. Řeč je o dětech, které nejpozději 31. srpna letošního roku oslaví šesté narozeniny. K zápisu, jenž na všech základních školách proběhne do poloviny února, mohou přijít i mladší děti, ale ty jen na doporučení pedagogicko psychologické poradny (PPP).

„Nástup do školy je významnou etapou vývoje dítěte,“ zdůraznila speciální pedagožka Michaela Dufková z PPP v Boskovicích. „Na dítě i na rodiče tento krok klade nemalé nároky. Aby se rodiče mohli co nejlépe rozhodnout, zda jejich dítě zvládne první třídu, měli by spolupracovat s paní učitelkou v mateřské škole, kterou předškolák navštěvuje, popřípadě se obrátit na naši poradnu. V rámci hodiny a půl u nás proběhne vyšetření zaměřené na motoriku, řeč, zrakové a sluchové vnímání, ale i na orientaci v prostoru, matematické představy nebo na sociální chování. Poté s rodiči probereme výsledky dítěte. Po předchozím objednání nás mohou navštívit rodiče s předškolákem nejpozději do poloviny května, protože do 31. května je nutné odevzdat ve škole případné rozhodnutí o odkladu školní docházky,“ vysvětlila Michaela Dufková.

Zápis na Základní škole v Boskovicích proběhne jednotně na všech třech pracovištích 4. února od 13 do 17 hodin, předcházejí mu dny otevřených dveří a návštěvy předškoláků z blízkých mateřských škol. V minulém týdnu navštívili školu na náměstí 9. května budoucí prvňáčci z MŠ Lidická, Na Dolech a z Valchova. Slovákovu navštíví 13. a 16. ledna děti z MŠ Bílkova a Na Dolech. Den otevřených dveří pro nastávající prvňáčky a jejich rodiče proběhne na takzvané Zelené i na pracovišti Sušilova v úterý 14. ledna od 13 do 17 hodin. Starší žáci budou příchozí návštěvníky provádět odbornými pracovnami, prvními třídami, ukážou jim školní družinu, tělocvičnu nebo jídelnu, paní učitelky budou připraveny odpovídat na otázky související se vstupem žáka do první třídy. A právě k zápisu do školy na náměstí 9. května se připravuje Alešek Odehnal z Boskovic. „Aktovku jsem dostal od Ježíška, je moc pěkná. Ve škole řeknu básničku o vločce,“ prozradil bez rozpaků. „Nejvíc se těším na vaření lektvarů,“ pokračoval inspirován školou v Bradavicích nebo touhou po poznání chemie.

Na Slovákově proběhne den otevřených dveří ve čtvrtek 16. ledna a bude doplněn o sportovní soutěž Kdo si chce šplhnout ve škole?

Pro děti se zdravotním postižením je připraven slavnostní zápis na 6. února od 10 do 16 hodin v Základní škole na Štefánikově ulici v Boskovicích.

Ze zákona zápisy probíhají mezi 15. lednem a 15. únorem. Hned ve středu 15. ledna přivítá předškoláky například škola v Sebranicích nebo v Jabloňanech. Jako jeden z prvních zápisů na Boskovicku navštíví budoucí prvňáčci také školu v Benešově, a to 16. ledna od 9 hodin. Motivován bude už tradičně pohádkovými příběhy. Na jednotlivých stanovištích učitelky prověří znalosti a dovednosti malých předškoláků. Zajímat je bude, zda znají nejen své jméno a příjmení, ale také jména svých rodičů, adresu, jak se jim podaří nakreslit postavu nebo například navléct korálky.

Pohádkově plánují zápis i v Knínicích nebo Šebetově. Základní škola v Šebetově je malotřídní školou, která vzdělává žáky 1. až 5. ročníku ve dvou třídách se spojenými ročníky. „K zápisu očekáváme asi 6 dětí, které již známe,“ uvedla Jana Manová, ředitelka školy. „Seznamovali jsme se prostřednictvím společných akcí jako byla drakiáda nebo podzimní dílna. Předškoláci nás také navštívili ve výuce, a tak si vyzkoušeli, že i ve školní lavici je zábava a není se čeho obávat. Například před Vánocemi jsme se vypravili společně do pohádky. Co jiného by mohlo být malým dětem tak blízké a dobře známé jako jsou pohádky. Jejich příští návštěva bude při samotném zápisu, který se uskuteční ve čtvrtek 30. ledna. Bude to jistě hračka, protože nás zápisem provedou naše již dobře známé pohádkové postavy,“ prozradila ředitelka školy.

V Knínicích den otevřených dveří naplánovali na 23. ledna. V ten den budou otevřené vyučovací hodiny, každý může nahlédnout do tříd a strávit je spolu s žáky. Pro rodiče bude připraveno malé občerstvení ve sborovně školy, mohou zde posedět s vyučujícími, poptat se na chod školy a na vše, co je zajímá. Samotný zápis pak proběhne ve dvou termínech 4. a 5. února, vždy od 12 do 16 hodin. Očekávají více než 20 předškoláků. „Děti přivítá víla, která je bude provázet i po cestě plné úkolů. Společně s ní budou například poznávat barvy, tvary nebo hádat pohádku. Na stanovištích budou další pohádkové postavy, které děti za jejich odpovědi odmění razítkem do připravené žákovské knížky v podobě domečku, kterou si děti ponechají. Její součástí je i kalendář, ve kterém si děti doma s rodiči mohou odškrtávat dny a měsíce, které jim zbývají do nástupu do školy. Starší děti z II. stupně již nyní ve výtvarné výchově připravují drobné dárky,“ uvedla zástupkyně školy Jitka Vaňková. K pohádkovému zápisu se do zdejší školy připravuje Maruška Ošlejšková z Knínic. Aktovku má již nachystanou a z vyprávění starších sourozenců už tuší, co ji ve škole čeká. „Těším se, hlavně až budeme chodit se školou plavat, protože to už trošku umím. A taky že se brzy naučím číst a psát,“ prozradila dívka.
