---
title: Lékaři v nemocnici nesouhlasí se snížením mzdy
author: Andrea Šrámková
category: z regionu
tags: Boskovice nemocnice 2-2014
---

Nejistota a nespokojenost. Tak lze hodnotit situaci v boskovické nemocnici. I přes řadu úsporných opatření, ke kterým její vedení přistoupilo za posledního půl roku a kterými se podařilo snížit náklady na správu nemocnice o 10,6 procenta, končí letos toto zdravotnické zařízení s předpokládaným hospodářským výsledkem mínus dvacet milionů. Na vině je údajně nešťastně nastavená úhradová vyhláška. Dalším z mnoha kroků vedoucích k omezení výdajů nemocnice má být snížení mzdových nákladů.

Zaměstnanci s ním byli seznámeni na začátku prosince. V polovině měsíce jednatel nemocnice Dan Navrátil, členové městské rady, dozorčí rady i zastupitelé dostali do svých mailových schránek dopis, v němž lékaři protestují proti snižování mezd, ale i atmosféře strachu v zaměstnání. Pod prohlášení podepsaného pouze „lékaři interního, chirurgického, ortopedického, dětského, ARO a radiodiagnostického oddělení“ dodatečně připojily svůj podpis zhruba tři desítky lékařů ze současných sedmdesáti v nemocnici zaměstnaných doktorů. „Z celé řady urgentních úsporných opatření bylo bohužel vytrženo jedno, a to, že lékaři měli dostat plat snížený o tři procenta a o dvacet korun méně za pohotovostní službu. Dvě procenta se dále plánovalo ušetřit na mzdových nákladech středního zdravotnického personálu, tedy především sester, ale u nich se nejedná o přímé snížení platu,“ uvedl Dan Navrátil, který v dubnu v čele Nemocnice Boskovice vystřídal jednatele Rostislava Vernera. Tehdy bylo prezentováno, že hospodaření nemocnice se nepohybuje v záporných číslech.
Nesouhlasem lékařů s úspornými opatřeními se na posledním prosincovém zasedání zabývala městská rada. „Snížení dvaceti korun za pohotovostní služby bylo zamítnuto, ohledně platů lékařů se rozhodne až po předložení finančního plánu nemocnice na rok 2014. Jednat o tom budeme během ledna,“ sdělil boskovický starosta Jaroslav Dohnálek.

Debaty okolo mezd a nespokojených zaměstnanců jsou v podstatě druhotným dopadem krize, podstatný je výsledek hospodaření a otázka, zda nemocnice i nadále zůstane v rukou města. Stále panují obavy o její další osud, které podporuje přinejmenším skutečnost, že právnická firma pracuje na analýze, jak by se teoreticky dalo zařízení typu nemocnice převést na jiného majitele. „Tento rozbor bude připraven pro případ, kdyby se nezměnil systém financování lůžkových zdravotnických zařízení,“ uvedl už v říjnu Jaroslav Dohnálek (viz Boskovicko č. 39) i když s ujištěním, že nynější politická reprezentace nemá v plánu nemocnici nikomu převádět.
