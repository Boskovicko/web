---
title: Boskovické informační centrum funguje efektivně
author: Petra Bílá
category: z regionu
tags: Boskovice 2-2014
---

Městské informační středisko a Informační centrum Boskovice loni navštívilo více než čtrnáct tisíc lidí, o sto padesát návštěvníků více, než v roce 2012. Na nárůstu se podepsala především intenzita, s jakou služby informačního střediska využili místní návštěvníci.

Naopak turistů z jiných koutů České republiky ve srovnání s rokem 2012 méně než polovina. „Tento vývoj myslím souvisí s aktivitami, které informační středisko má. Lidé hodně využívají například k nákupu vstupenek,“ vysvětlil starosta Boskovic Jaroslav Dohnálek s tím, že celkově je ale činnost informačního střediska hodnocena dobře.

Městské informační středisko v uplynulém roce dostalo nový certifikát od Asociace turistických informačních center a Czech Tourism a je zařazeno do kategorie B. Stejný certifikát skupiny B mají i informační centra v Blansku a v Letovicích. Pro tuto skupinu je standardem například celoroční otvírací doba minimálně pět dní v týdnu a čtyřicet hodin týdně, v turistické sezóně šest dní v týdnu. Pracovníci centra musí být schopni poskytnout informace minimálně ve dvou světových jazycích a poskytnout průvodcovskou službu.