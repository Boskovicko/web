---
title: Je Boskovicko regionem, nebo vzpomínkou?
authors: Jitka Melkusová
category: publicistika
tags:
- 25 let Boskovicka
- 2-2014
---

Po sametové revoluci vznikaly „svobodné“ noviny jako houby po dešti. Dělo se tak proto, že dosavadní systém oficiálních okresních novin nevyhovoval svou pomalostí a zatížeností novým potřebám – prudkému vývoji ve společnosti, touze po objektivních informacích.

Regionální noviny Boskovicka (tak jsme se původně jmenovali) vyšly poprvé 22. srpna 1990. Byl to rok prvních svobodných komunálních voleb. Boskovicko ale především usilovalo o svoji rehabilitaci, o návrat správních úřadů, které byly v roce 1960 přeneseny do nově vytvořeného okresního města Blanska. Kromě okresního úřadu, který disponoval vlastním rozpočtem, měl okresní systém svůj soud, prokuraturu, policii, školský úřad, okresní ústav národního zdraví, okresní hygienickou stanici, okresní veterinární stanici, muzeum, archív, knihovnu, katastrální úřad, dále okresní stavební podnik, okresní správu silnic, restaurace a jídelny a mnoho a mnoho dalších institucí. Toto politické rozhodnutí ponížilo historické správní město na město druhořadé a region Boskovicka na území marginalizované.
Hodně se změnilo s ustavením nového krajského systému v roce 2000. Ale to už předbíhám…

### Jaký region?

Co je vlastně region, který dnes skloňujeme ve všech pádech? Co je regionalismus za hnutí, jež zřejmě straní rozvoji regionů? Je Boskovicko regionem či jen vzpomínkou, která zhasla v roce 1960, nebo novým snem, nadějí možností? Na začátku zpravidla bývají otázky, ale v dobrém položení otázky je základ odpovědi, byť vyvolává další otázky…

Region představuje území, které funguje jako celek spojením jeho částí – obcí a měst – do vzájemně výhodných vztahů. Regionální centra poskytují svou vybaveností možnosti zaměstnání, služeb, kulturního života, trávení volného času nejen svým obyvatelům, ale i těm z menších sídel. Větší sídla tak získávají prostředky i pro svůj rozvoj, zatímco menší nemusí budovat všechny zařízení potřebné pro své obyvatele. Již dlouho je známo, že s velikostí sídla roste i jeho územní vliv, takže jakoby svou gravitací přitahovalo sídla menší. Věda, ale i naše zkušenost říkají, že ideální velikost moravského okresu začíná zhruba u 50 000 obyvatel a plochy kolem 500 km². Takové území – region – by měl mít nemocnici, střední školy, okresní úřady a instituce, kulturní a sportovní zařízení, velkoprodejny, služby, soud, prokuraturu, notářství, policejní správu, pobočky bank, spořitelen atd. Z té nejvzdálenější obce by nemělo být do okresního města dále jak 20 kilometrů. Že tomu Boskovicko vyhovuje? Jde nepochybně o svébytný region, který by měl mít okresní statut…

Regionalismus je hnutí doceňující regiony, vyplývá z jejich znalosti, souhrnem znalostí o regionech se zabývá regionalistika, která se zabývá jejich utvářením, vývojem. Důležitý je cíl regionalismu, jímž je zajištění dobrého života obyvatel regionů. Proč se regionalismus u nás znovu vynořil? Je přirozenou reakcí na přecenění úlohy našich velkých center na úkor jejich zázemí, jež se stávají přívesky, periferiemi bez valného rozvoje.

Mocensko-byrokratické prosazování tzv. střediskovosti diktované shora vedlo ke znetvoření nejen naší krajiny, ale i sídel, a to buď k jejich chátrání, nebo ke vzniku panelových sídlišť s nevábnou kvalitou života. A tak na jedné straně vylidňování krajiny a na straně druhé jejich namačkání do sídlišť jsou součástí hluboké československé krize, jejíž součástí je i krize rozvoje regionů. Ta má řadu podob: ekologickou, ekonomickou, populační, sociální, sídelní, kulturní, ale vždy vyvolanou nikoliv zdola, ale od lidí shora, tzv. vědeckým řízením.
Cesta z regionální krize není možná bez demokratické samosprávy měst a obcí, bez lepší státní správy, ale také bez územní svébytnosti a spolupráce regionů mezi sebou, také však bez zdravé konkurence. Tržní ekonomika má i svůj regionální projev, prostor se stává skutečnou ekonomickou kategorií vyjádřitelnou ve velmi rozdílné ceně. Začínáme se o tom přesvědčovat na ceně ploch v centrech měst podstatně odlišných od cen ve venkovských obcích, který sice vždy byl, ale ne tak výrazný. Centra regionů se zpravidla utvářela po celá staletí a byla pevně se svým zázemím spojena. Některý přirozenou cestou ztrácela své postavení a upadala, v posledních 30 letech však nastal příliš velký soumrak okresních měst, mezi nimi i Boskovic. Doplácí na to nejen samo město, ale i jeho bývalý region – boskovický okres.

Přikláníme se k takovému řešeni, jež přiznává stejné postavení dvěma okresům, jak blanenskému, tak i boskovickému. Rozhodnout však musí jejich obyvatelé. Na nich záleží, zda vytvoříme Boskovicko ekonomicky silné, sociálně spravedlivé a ekologicky zdravé. Změna daňového systému, odbourávání dotací, tržní ekonomika, samospráva obcí a měst, rozvoj podnikání představují významné impulsy pro vytváření pracovních příležitostí, vznik prosperujících firem, využití vlastního i vnějšího kapitálu. Ale popravdě je třeba říci, že mohou přinést nejen rozvoj regionu, ale i jeho úpadek. Reprodukce regionu, jeho neustálé obnovování vynakládáním práce a kapitálu, může být prostá i rozšířená, prosperující i upadající. Vzniká prostě možnost a jak bude využita, to je věcí obyvatel regionu. Jsou tři základní možnosti: Setrvalý stav, úpadek, vzestup. Po jaké cestě půjdeme?
Boskovicko je dnes srovnatelně méně hospodářsky vyspělé než jsou prosperující regiony. Důkazy? Zde jsou: většina lesní těžby se odváží nezpracovaná, stejně tak zemědělská produkce nemá potravinářství v regionu, olešnické potravinářství zkomírá stejně jako boskovické nábytkářství apod. A tak Boskovicko dává jiným regionům vodu, pracovní síly, obdobně jako rozvojové země zemím vyspělým, ještě že zde nemáme energii. Jaká je vlastě naše regionální bilance? Co dovážíme a co vyvážíme? Vyvážíme víc či dovážíme? Jak se rok od roku náš region mění? Jsou životní podmínky lepší? Je hodnota práce, její vývoz, na takové úrovni, že jsme periferií? V rámci bývalého okresu boskovického žilo před 30 lety jen o dva tisíce lidí méně než před 10 lety, tedy ročně přibývá pouze 100 obyvatel na více než 50 000 obyvatel.
Jaký tedy chceme region? Především svébytný, samostatný, prosperující. Nikoliv prosperující Boskovice a upadající region, nýbrž rozvíjející se spádová centra, jako jsou Letovice, Velké Opatovice, Svitávka, Benešov, ale i každá obec, která má zájem a umí podnikat. Dáváme možnost spolupráce i Jevíčku, západní části Olešnicka, Rozhrání, Jevíčsku a bývalé východní části boskovického okresu s Horním Štěpánovem, Protivanovem atp. Potřebujeme ozdravit naši venkovskou krajinu, z níž mizí meze, louky, remízky, hájky, vodní toky, zato nám přbývá skládek odpadu a jedů.

Chceme, aby naše Regionální noviny byly tribunou názorů, návrhů, zkušeností, ale i diskusí, kritik, jenž pomohou Boskovicku na nohy a zařadí je mezi regiony směřijící nikoliv do Orientu, ale do Evropy.

Doc. Dr. Alois Hynek, CS.
