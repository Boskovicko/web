---
title: Co bychom měli vědět o rychlostní silnici R 43
author: Hana Přibylová
category: napsali nám
tags: R43 2-2014
---

Vstupem ČR do Evropské unie roku 2004 byla rychlostní silnice R 43 výhledově zahrnuta jako významná dopravní příčka v severojižním směru do sítě TEN-T (transevropská dopravní síť).
V rozhodnutí Evropského parlamentu a rady č. 661/2010 ES byla trasa R 43 zahrnuta do sítě TEN-T s termínem realizace po roce 2020. Trasu určí ČR.

Trasa R 43 nebyla dosud určena. Její koridor byl v PÚR ČR 2008 (Politika územního rozvoje ČR) vymezen ministerstvem pro místní rozvoj „Brno – Svitavy/Moravská Třebová (E 416)“.
V době platnosti nadřazeného Územního plánu velkého celku Brněnské sídelní regionální aglomerace (ÚP VČ BSRA), tj. od roku 1985 nebylo možné zahrnout koridor R 43 do územních plánů obcí (ÚP), protože ÚP VÚC BSRA nebyl koridor závazně schválen.
V rozsudcích Nejvyššího správního soudu (NSS) byl koridor R 43 opakovaně zrušen v ÚP Města Brna, ÚP Drásova, ÚP Malhostovic. Koridor komunikace R 43 je nadmístním prvkem a obec nemůže mít ve svém územním plánu plochu nadmístního významu (mezinárodně republikového významu nebo přesahující významem území jednoho kraje), pokud tato není vymezena v územním plánu velkého územního celku. Koridor R 43 byl nezákonně zahrnut do územních plánů obcí a jeho zakotvení v nich je neplatné. Podle namodelované intenzity dopravy v roce 2030 je nezbytná realizace čtyřproudově směrově rozdělené rychlostní silnice (R) nebo čtyřpruhové silnice I. třídy, jejíž mezní kapacita pro požadovanou úroveň kvality dopravy na stupni C (v průměru maximálně 20 vozidel na 1 km), dosahuje hodnoty cca 56 tisíc vozidel za 24 hodin.

Nyní několik údajů o R 43, jak si ji zřejmě představoval Svazek obcí pro výstavbu rychlostní komunikace R 43 se sídlem v Boskovicích. Zde byla R 43 prezentována v úseku Svitávka – Moravská Třebová jako jediná varianta (a to v trase staré Hitlerovy dálnice, což nechtěně vyvolává i dojem skryté propagace nacismu) na základě územního plánu obcí, ve kterých byl takto určený koridor nezákonně zahrnut. Jednalo se o novostavbu rychlostní čtyřpruhové silnice v délce 40,4 km s celkovou plochou vozovky 101,34 ha.
Převážná část území, kterým měla procházet, má kotlinový charakter. S tím souvisí vytváření inverzních situací, v současnosti má oblast zhoršenou kvalitu ovzduší. 
Předběžná velikost výměry pro výstavbu R 43 činila 386,85 ha – to znamená vykoupit (vyvlastnit) více než 330 ha, z toho více než 200 ha nejkvalitnější a nejcennější půdy pro zemědělskou výrobu na Malé Hané. Předpokládané finanční náklady na výstavbu jednoho kilometru činily v roce 2007 více než 500 milionu korun. Na zimní údržbu bylo počítáno na 1 m2 vozovky 1 kg soli a 10 kg kamenné drti, tj. na 1 km vozovky cca 2,5 vagónu soli a 25 vagónů drti. Od Svitávky po Moravskou Třebovou to činilo cca 100 vagónů soli a 1 000 vagónů drti ročně. 

Těleso Hitlerovy dálnice udržuje v zemědělsky obdělávané krajině přírodní rovnováhu – je nedílnou součástí ÚSES (územní systém ekologické stability); polní systémy jsou velmi nestálé a citlivé, negativní vlivy na ně působí velmi rychle a často nevratně. V současném stavu je stav krajiny charakterizován jako relativně stabilní.

### Přínos R 43, aktiva

Odvedení tranzitní dopravy z obcí na stávající I/43 s omezením všech negativních dopadů. (Kterých?)

### R 43, negativa

Zatížení tranzitní dopravou dosud nedotčené území všemi negativními vlivy z dopravy:

- Znečištění ovzduší škodlivinami vznikajícími při provozu motorovými vozidly, a to především CO (oxidem uhelnatým), NOX (oxidy dusíku), karcinogenními a dráždivými uhlovodíky (C6H6, C20H12, …), toxickými kovy a prachovými částicemi (PM10), připočtěme oděr pneumatiky, vozovky, brzdových destiček.

- Překročení hygienických limitů hluku (Chrudichromy, Sudice, oblasti západně od Jevíčka atd.), které vedou ke zdravotním poruchám (narušení psychiky, spánku, …). Změna hlukového zatížení ± 3 dB znamená jeho změnu až o 250 procent. Akustický smog znamená nevratné poškození sluchu. (V ČR má nyní poškozen sluch asi 1,8 milionu obyvatel.)

- Možnost Nebezpečí znečištění podzemních vod (úkapy vozidel, v zimě posypovými solemi).

- Zásahy do segmentů krajiny chráněných dle zákona č. 114/1992 Sb.; vzdálenost bezprostředního vlivu komunikace na vegetaci uvedená v literatuře je 100 až 200 m.

A je celá řada dalších příkladů negativních jevů.

Ze zákona existuje pro každého právo na zdravé ovzduší. Zajistit je musí stát. A nedopustit další znečišťování ovzduší.
Každý člověk je součástí přírody a všechno na světě má rub a líc. Co zanecháme příštím generacím? Území Malé Hané, kde se pěstuje obilí, nebo se zaváží solí a kamením?