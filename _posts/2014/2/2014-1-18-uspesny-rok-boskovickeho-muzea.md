---
title: Muzeum Boskovicka hodnotí loňský rok jako úspěšný
author: Tomáš Trumpeš
category: kultura
tags: Boskovice muzeum 2-2014
---

Uplynulý rok 2013 znamenal pro Muzeum Boskovicka činorodou aktivitu směřující nejen k přípravě konkrétních výstav, ale také k pořádání nejrůznějších doprovodných a kulturních akcí a dokončení rekonstrukce domu na Bílkově ulici číslo 7. Podle ředitelky Dagmar Hamalové se muzejníci na všechny tyto aktivity mohli soustředit poté, co se jim v předchozím roce podařilo dokončit a otevřít stálou expozici Boskovicko – krajinou sedmizubého hřebene.

Pozitivně se jednotlivé akce promítly i do celkové návštěvnosti, neboť Muzeum Boskovicka se loni přiblížilo k hranici 13 tisíc lidí, což znamená navýšení oproti předchozímu roku. Letos se boskovičtí muzejníci chtějí zaměřit především na aktivity v židovské čtvrti a slibný je podle ředitelky Dagmar Hamalové také letošní plán výstav. Vyjít by měl také další díl Vlastivědy Boskovicka, tentokrát zaměřený na archeologii.

„Minulý rok se nám podařilo udělat řadu velmi zajímavých výstavních projektů. K nejvíce navštěvovaným patřila výstava Nedokončená dálnice Vratislav – Brno – Vídeň. Ta probíhala nejen zde v muzeu, ale pak putovala také po dalších místech, byla v Knínicích, Černé Hoře, Skalici nad Svitavou, Velkých Opatovicích, Kunštátě. Pozitivní bylo i to, že se jednotlivé obce na přípravě výstavy podílely i finančně. Tato výstava bude v tomto roce ještě pokračovat na dalších místech v regionu a také v Technickém muzeu v Brně. Další větší výstavní projekt byl věnován stému výročí významné osobnosti Jana M. Tomeše. Myslím, že tato výstava se také velice povedla a podařilo se k ní vydat i katalog. Dobrou návštěvnost měly také výstavy připravené v rámci festivalu Boskovice,“ zhodnotila ředitelka Dagmar Hamalová.

Z dalších zajímavých počinů uvedla také výstavu věnovanou cyrilometodějskému jubileu. O tu měly velký zájem školy, které zaujaly také některé drobnější výstavy, kupříkladu ta věnované problematice odpadů. Dlouhodobě se muzeum z podnětů místostarostky Jaromíry Vítkové zaměřuje na téma duchovní kultury a duchovních tradic, které s Boskovicemi souvisí, vloni na ně navázala kupříkladu výstava o kardinálu Beranovi. „První výstava proběhla ještě před oficiálním otevřením také ve zrekonstruovaném objektu na Bílkově 7, což se setkalo s velkým zájmem návštěvníků v rámci Dnů evropského dědictví,“ doplnila Dagmar Hamalová.

Muzeum Boskovicka rovněž spolupracovalo s řadou institucí, příkladem může být společný projekt s Městskou správou sociálních služeb, který stále trvá. Aktuální výstava prezentuje práci s klienty a díky doprovodnému programu o ni byl také velký zájem ze strany škol. „Je zajímavé sledovat, jak nejmenší a starší děti vnímají stáří. Pro ty menší je to zcela přirozené, ti starší vyjadřovali spíše depresivní pocity. To je téma, které je dobré otevírat,“ vyjádřila se ředitelka muzea.

Dagmar Hamalová je s celkovou návštěvností, která zahrnuje všechny akce a prostory muzea včetně synagogy, velice spokojena. Necelých třináct tisíc lidí znamená zvýšený zájem o muzeum a ve srovnání s minulým rokem si polepšila také synagoga. Přišlo si ji prohlédnout téměř sedm tisíc lidí. „To je z našich expozic samozřejmě nejvíc, a to jsme synagoze a potažmo židovské čtvrti loni nevěnovali větší propagační pozornost. Soustředit bychom se na ni měli v letošním roce, kdy bude zpřístupněn objekt na Bílkově ulici 7,“ uvedla ředitelka.

Termín otevření zrekonstruované budovy na Bílkově ulici zatím není přesně stanoven. V objektu vznikne návštěvnické centrum a také prostory pro další expozice. Bude zde tudíž realizováno několik samostatných výstavních projektů a také některé doprovodné akce. Počítá se například s výstavou Moravští zemští rabíni, Místa utrpení, hrdinství a smrti – ta bude zaměřena na koncentrační tábory a druhou světovou válku. Pro výstavy a koncerty bude nadále využívána i synagoga, kde je plánován koncert souboru Makabara či výstava výtvarníka Vladimíra Merty.

Muzeum připravuje a již nabízí školám také speciální prohlídky židovské čtvrti s doprovodným programem. V židovské čtvrti bude letos také probíhat další výtvarná dílna stacionáře Betany, kterou tentokrát připravují pod pracovním názvem Malování hvězd.

Dobrou návštěvnost si ředitelka Hamalová slibuje i od letošního výstavního plánu v hlavních muzejních expozicích v budově rezidence. „Věřím, že letošní rok pro nás bude návštěvnicky příznivý už proto, že připravujeme dvě dětské výstavy, což jsme loni vzhledem k jiným větším projektům nenabídli. A tyto výstavy bývají návštěvnicky vděčné. Hned první výstava Za dlouhých zimních večerů by měla být zajímavá, prezentovány na ní budou lidové zvyky a náplň zimního času lidí na přelomu 19. a 20. století. Navazujeme na spolupráci z předešlých let s Dětským muzeem Moravského zemského muzea,“ popsala ředitelka Hamalová.
Pokračovat bude vlastní výstava, na které se boskovičtí muzejníci zaměří na boskovický pivovar a tradici, která souvisí s vařením nejen piva, ale také nealkoholických kvašených nápojů. Poté budou díky spolupráci s Unijazzem opět připraveny výstavy věnované festivalu Boskovice a na podzim proběhne další velká dětská výstava Fenomén Igráček.