---
title: Černá kronika
author: Petr Meluzín
category: informace
excerpt: Pravidelný výběr ze zásahů policie ČR v regionu.
tags: Boskovicko 2-2014
---

### Valchov

Mezi Boskovicemi a Valchovem se dne 4. ledna stala havárie osobního auta Opel Vectra, které řídil dvacetiletý řidič. V pravotočivé zatáčce jel po silnici II/150 příliš rychle, dostal smyk a vyjel do silničního příkopu. Mladý řidič byl při nehodě lehce zraněn. Alkohol nebyl dechovou zkouškou zjištěn.

### Svitávka

V sobotu 4. ledna  večer vyhrožoval na tísňové lince 158 z mobilního telefonu muž, že na „tomto místě“ zemře mnoho lidí. Policisté rychle identifikovali místo volání. Žádné nebezpečí ve Svitávce však nehrozilo, opilý muž zneužil tísňové volání a skončil na protialkoholní záchytné stanici. Je podezřelý ze spáchání přestupku zlomyslné volání na tísňovou linku.

### Suchý

Dva nevybuchlé granáty nalezli v sobotu 4. ledna v kempu na břehu rybníka v Suchém amatérští hledači s detektorem kovu. Německý ruční dýmový granát odvezli policisté z Pyrotechnické služby k likvidaci. Druhý kus munice, tříštivý puškový granát, nebylo možné kvůli špatnému stavu převézt a policejní pyrotechnici ho museli na místě odpálit. Likvidaci nebezpečného granátu provedli kvůli viditelnosti až v neděli. Výbuch takové munice by ohrozil prostor až do vzdálenosti dvou set metrů.

### Svitávka

V rekordním čase dopadli policisté pachatele vloupání do prodejny potravin ve Svitávce, které v úterý 7. ledna kolem sedmé ráno oznámila majitelka prodejny. Zloděj rozbil skleněné dveře a odcizil alkohol a cigarety v hodnotě asi 3 tisíce korun. Už v devět hodin dopoledne pak skončil sedmatřicetiletý pachatel, již dříve stíhaný pro majetkovou a násilnou trestnou činnost, na letovické policejní služebně.