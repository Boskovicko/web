---
title: Výplaty dávek se mohou zpozdit i obyvatelům Boskovicka
authors: Marek Osouch
category: zpravodajství
tags: Boskovicko 2-2014
---

Úřady práce mají po dvou letech opět problémy s výplatou dávek. Komplikace způsobuje přechod zpět na starý systém. Výjimkou není ani náš region. Ministerstvo práce a sociálních věcí s Úřadem práce slibují, že dodrží zákonnou třicetidenní dobu na výplatu.

Ředitelka blanenského úřadu práce Jitka Lorková nedokáže odhadnout, kolika lidem můžou dávky přijít později, než jsou zvyklí. „Vše záleží na tom, kdy odeslané dávky projdou takzvaně jednotným výplatním místem. Byly odeslány výplaty dávek státní sociální podpory, příspěvku na péči, dávky hmotné nouze a příspěvky na mobilitu,“ uvedla. „Situace se velmi rychle vyvíjí a riziko zpoždění se zmenšuje,“ uklidila generální ředitelka Úřadu práce ČR Marie Bílková. Zpoždění výplaty dávek se bude podle ní pohybovat jen v řádu několika dní.

S příchodem nového roku vypnula firma Fujitsu svůj IT systém, který používaly úřady práce k výplatě dávek v posledních dvou letech. Společnost Fujitsu ovšem neprošla výběrovým řízením, a tak na základě zkoumání antimonopolního úřadu byla vloni vystavena novému systému stopka. Exministr práce a sociálních věcí Jaromír Drábek argumentoval pro zavedení nového systému tím, že používaný OKsystem je příliš drahý. S tím ovšem Bílková nesouhlasí. „OKsystem byl přehledný a hlavně se vyvíjel podle potřeb úřadu po více než deset let,“ vysvětlila.

Původně se vše mělo vyřešit jednáním ministra práce Františka Koníčka se subdodavatelem společnosti Fujitsu firmou Vítkovice IT Solutions. Kvůli právním námitkám ze strany Fujitsu však smlouva nemohla být uzavřena. Ministerstvo se tak narychlo dohodlo s dřívějším dodavatelem Oksystem a uzavřelo s ním roční smlouvu. Úřady práce však teď musí převést všechna zálohovaná data zpět do starého systému, což způsobuje nemalé komplikace ve výplatách dávek. Úředníci budou muset vše ověřit a případná chybějící data doplnit. Navíc mnoho úředníků starý systém nezná, a musí se tak nově školit. Podle Jitky Lorkové se musí přeškolit všichni zaměstnanci na blanenském a boskovickém pracovišti úřadu práce, kteří s Oksystémem nepracovali.
