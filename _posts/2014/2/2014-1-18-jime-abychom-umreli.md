---
title: Jíme proto, abychom umřeli
authors: Jitka Melkusová
category: napsali nám
tags: 2-2014
---

Kdysi dávno jeden známý zval své přátele každý rok na daňka. Tedy grilované daňčí maso. Věřte, nevěřte, byla to tehdy vzácnost. Jenže – „von tam nasype tolik koření, že stejně nikdo nepozná, co jí“ . No, byla jiná doba.

To letos nás na Pašmanu pozval domácí na rybu. „Není tam nic, jen olej z našich olivek a troška petržele,“ komentoval svoje dílo. Tu lahodu bych všem přála.

Je jídlo a jídlo. Já říkám, že nemá být moc dobré, aby se člověk nepřejídal. Ostatně – mlsnému stačí, když oblízne – říkávala moje babička.

Když jsme chodívali kdysi do obchodu nakupovat, šlo se se síťovkou a konvičkou. Do té nabrala paní prodavačka půldruhého litru mlíka z obrovské konve. Do síťovky se dal pecen chleba nebo patnáct rohlíků. Pak už jsme kupovali jen cukr a máslo, na neděli půl kila tvarohu na buchty. Někdy. Ostatní bylo doma. Vajíčky se šetřilo, aby vystačila, králíci byli v neděli. Brambory a fazole rostly na poli. A taky zelí, které se na podzim šlapalo do škopka. No a jednou za rok prase. Vše se zavařovalo a jedlo, dokud se nesnědlo. To nám pak tlačenka a jitrnice lezly i ušima, jako děcka jsme je odmítali jíst. I škvarky.

Ve velkoměstě Brně jsme ochutnali tatarku (smažák tehdy stál 4,20). Tak jsme si ji doma vyráběli. Milovali jsme vlašák v brněnském mlíčňáku, denně čerstvý. Byla to lákadla, na která ale nebyly peníze. Dnes vím, že to tak bylo dobře. No a pak už peníze byly. Objevily se polotovary. A Sunar. A výroba ve velkém.

Nedávno jsem viděla na internetu filmeček. Dva američtí vědci zkoumali a zkoumali, až vyzkoumali. Civilizační choroby máme z dobrého bydla. Fakt! Za všechno můžou protěžované bílkoviny. Spotřeba masa vzrostla v průběhu století asi čtyřikrát. Podobně mléka a výrobků z něho. Stejně tak cukru. Zabíjí nás živočišné bílkoviny, tvrdí ve filmu. A ke všemu jsme ještě tlustí.

Oblíbený neoblíbený Jaroslav Dušek říká v jednom svém rozhovoru v rámci DušeK, že zelenina z hypermarketů neobsahuje nic, jen vlákninu. Obilí neobsahuje to, co by mělo. Naše těla v podstatě trpí hladem z podvýživy. Proto jíme víc než je nutné. Kdo už pochopil, pěstuje si svůj květák, který je pětkrát menší než ten z hypermarketu, ale chutná a je výživný. Jsou tací, kteří se rádi na zahrádce dělí o své sousto s housenkami a slimáky, neb vědí, že je zdravé a stačí ho málo.

Nedávno jsem si k večeři objednala palačinky. Nechtělo se, a tak se koupil polotovar. Ten smrad, který šel z mikrovlnky, nikomu nepřeju. Ta palačinka obsahovala asi 30 položek. Počítejme, kolik položek obsahuje palačinka doma dělaná, nebo taky chleba. Tři. V Tibetu či Indii dokonce jen dvě. Tam prý dokonce jedí jen proto, aby neumřeli, o chuť jim nejde.

No a my? My jíme proto, abychom umřeli…