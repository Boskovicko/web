---
title: Na Sklepech zahrají Elektrick Mann a Nikola Mucha
author: Tomáš Trumpeš
photo: http://i.imgur.com/q5QkEwv.jpg
category: kultura
tags: Boskovice Sklepy koncerty 2-2014
---

Dva koncerty významnějších interpretů připravil na leden boskovický hudební klub Sklepy. Nejprve to bude v sobotu 25. ledna od 20 hodin valašskomeziříčská kapela [Elektrick Mann][mann], která funguje na naší hudební scéně už 17 let, i když za tu dobu prošla zásadními změnami v obsazení. „Její styl by se dal souhrnně označit jako rapcore, obsahuje prvky hardcoru, punku a hip-hopu. Texty se zabývají kritikou současné společnosti za použití originálních slovních hříček a vulgarit,“ popsal člen dramaturgické rady Sklepů Jan Bařinka.

V pátek 31. ledna zahraje od 20 hodin na Sklepech brněnská femipunková zpěvačka [Nikola Mucha][mucha]. Ta vystupuje od svých patnácti let a byla již ozdobou mnoha undergroundových akcí. „Původně vystupovala vždy sama s kytarou, pro ostré slovo nešla nikdy daleko a vůbec se u toho nečervenala. Snad proto bývá také někdy přezdívána jako Záviš v sukni. Pochází z Kyjova a v červnu 2013 jí vyšlo debutové LP Slovácká epopej. V současné době vystupuje s kapelou složenou z brněnských muzikantů známých z kapel Květy, Ty Syčáci či Budoár staré dámy. Na Sklepech si ovšem tentokrát vychutnáme její sólový koncert,“ uvedl Jan Bařinka, který vytváří hudební program Sklepů nově společně s místním kytaristou Lukášem Koudelkou, částečně se na programu Sklepů podílí i jejich provozovatel Jakub Zemánek. O filmovou část programu se stará student Jan Kárl.

[mucha]: http://bandzone.cz/mucha
[mann]: http://www.elektrickmann.com