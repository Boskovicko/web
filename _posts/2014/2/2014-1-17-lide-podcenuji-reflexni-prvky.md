---
title: Lidé často zapomínají na důležitost reflexních prvků
author: Petr Meluzín
category: zprávy
tags:
- okres Blansko
- 2-2014
---

Automobily i cyklisté mají ze zákona povinnost svítit. Chodci sice takovou povinnost nemají, ale přitom jsou v silničním provozu ti nejzranitelnější. Zvláště v zimním období, kdy je častá snížená viditelnost, je důležité být dobře vidět. Policisté se snaží osvětovými akcemi přispívat k tomu, aby si lidé důležitost reflexních prvků uvědomili. Od poloviny prosince loňského roku jsou proto na Blanensku po dohodě s dopravci cestující v autobusech vybavených monitory informováni o tom, jak jsou důležité reflexní prvky.

Řidiči, kteří zranili chodce, se shodují na tom, že ho neviděli vůbec nebo příliš pozdě. Kromě dodržování pravidel silničního provozu mohou proto chodci zvýšit svou bezpečnost i používáním tzv. reflexních prvků. Ty jsou sice běžné na dětských školních brašnách, bundách, batozích, kšiltovkách, ale i dospělí mohou využít reflexní přívěsky, nálepky nebo pásky, které lze umístit na rukáv. Jejich výhodou je, že odrážejí světlo zpět ke zdroji až na vzdálenost 200 metrů. Člověk, který má na sobě reflexní materiál, je tak v noci vidět na desetkrát větší vzdálenost než ve tmavém oblečení. To umožňuje řidiči zareagovat včas.
