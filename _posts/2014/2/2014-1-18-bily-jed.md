---
title: Bílý jed aneb I bez cukru život sladký je
author: Martina Lukešová
category: publicistika
tags:
- seriál Život
- 2-2014
---

Když jsem začala shromažďovat odborné i populární články a výstupy nejnovějších výzkumů v oblasti sladkostí, cukru, cukrovinek a s nimi spojených dochucovadel, stále více jsem kroutila hlavou. Jak je vůbec možné, že jsme se s naprostou lehkostí a většinou i s podporou vědců a odborníků na výživu dopracovali do stádia, kdy se vlastně sami otravujeme a ještě to každému přijde normální. Přestože se delší dobu zabývám uvědomělým životním stylem, sleduji potraviny, vyhýbám se umělým dochucovadlům a konzervantům, pozorně sleduji obaly potravin a mám již vytipované ty příznivé a méně škodlivé, tak mě informace o cukru zaskočily a utvrdily v tom, že je potřebné být více na pozoru a nenechat se ovlivnit masmediálními propagacemi ani zažitými zvyky.

Ve správách odborníků, v článcích o výživě a z výzkumů za posledních pět let jednoznačně vyplývá, že čistý cukr, jak ho nejčastěji konzumujeme, tedy bílý rafinovaný a je jedno z jaké plodiny, savcům škodí. Lidé se ho však za posledních přibližně padesát let naučili jíst v nepřiměřené míře. Cukr se stal naší skrytou drogou, potřebujeme ho a čím víc ho jíme, tím větší chuť na něj máme. Po konzumaci dodá tělu potřebnou energii v našem uspěchaném světě, jeho přebytky se však ve formě tuků ukládají v těle a způsobují obezitu a další choroby s ní spojené. V neposlední řadě také velmi výrazně podporuje růst kvasinek a plísní. Cukr je například zdroj potravy pro parazitickou kvasinku Candida albicans, která nás za jeho pravidelný přísun odměňuje neurotoxiny vyvolávajícími krátkodobou euforii. To je ten krátkodobý příjemný ukolébávající pocit po požití sladké potraviny. Možná právě proto je rafinovaný bílý cukr nebezpečnou drogou, která již prokazatelně vyvolává závislost.

Další potíž je v tom, že je čistý cukr silně kyselinotvorný a tělo pak na vyčištění spotřebuje hodně vitamínů a minerálů. Je proto nazýván antipotravinou a je možné, že je příčinou většiny nemocí. Lidé, kteří ho pravidelně jedí, jako by vykrádali své zásoby živin, aby dokázali cukr zpracovat, a tím si vlastně způsobují podvýživu. Nedostatek stopových minerálů, vitaminů a fytoživin, které udržují všechny systémy v těle zdravé, způsobí jejich selhávání. Následným symptomům dáváme různé nálepky jako diabetes, ADHD nebo rakovina. Rakovinové buňky cukr přímo milují, potřebují ho téměř dvacetkrát více než normální, zdravé buňky. Ale skutečnou příčinou většiny nemocí je nedostatek živin způsobený rutinní konzumací bílých cukrů. A to stále není vše, řešením totiž není ani jeho náhražka v podobě umělého sladidla, naopak odborníci tvrdí, že to je ještě škodlivější.

Cukr je ukryt v mnoha potravinách, často i tam, kde bychom ho ani nehledali. Když za celý den tento ukrytý cukr sečteme, dostaneme se třeba na třicet kostek. Jen litr kofoly jich obsahuje asi dvacet čtyři, coca-cola ještě více. Cukr je kromě cukrovinek v pečivu, cereáliích, jogurtech, dresincích a ve velké míře například v ochucených nápojích a džusech. Tady vidím hlavně u dětí velký problém, pokud jsou naučené pít slazené nápoje. Vždyť i ve školách si je mohou kdykoli koupit v automatech. Nedivme se, že máme obézní, nepozorné, depresivní a podrážděné děti.

V loňském roce byl dokončen dlouhodobý výzkum na hlodavcích na univerzitě v Utahu. Z rozsáhlé studie vyplývá, že konzumace dokonce i relativně malých množství rafinovaného bílého cukru má za následek dvojnásobně vyšší úmrtnost myších samiček. Těm, kterým bylo denně podáváno množství cukru (proporcionálně) odpovídající třem plechovkám slazené limonády, zvýšila úmrtnost o sto procent, zatímco u samečků se projevil výrazný pokles plodnosti, doprovázený také sníženou schopností ubránit teritorium. Zajímavé je zjištění, že myši krmené rafinovaným bílým cukrem se chovaly stejně jako zvířata narozená z příbuzenského křížení, to jest s jistou genetickou zátěží. I když myši nejevily pozorovatelné známky obezity či diabetu, umíraly přesto dříve a méně se rozmnožovaly.

Není však cukr jako cukr. Jednoduchý cukr tělo ničí, ale složitý cukr neboli škrob slouží tělu k vytvoření zásoby dlouhotrvající energie, a je proto vlastně naprosto nezbytný pro náš život. Také cukry přijímané formou čerstvého ovoce nečiní organizmu žádnou újmu, jejich konzumace je pro tělo naopak velice prospěšná a jedno ovocné jídlo denně bohatě stačí dodat organizmu dostatek cukrů. Žádný další čistý cukr není potřeba. Přisladit čaj si můžeme třeba medem. Méně škodlivý je hnědý třtinový cukr, který se od bílého liší obsahem třtinové melasy. Podstatná je výroba, respektive čištění či odstranění nežádoucích příměsí ze surové cukrové hmoty, která se nachází v cukrové řepě nebo třtině. Tento proces se nazývá rafinace a díky ní je přírodní cukr zbaven veškeré výživové hodnoty. Třtinový cukr obsahuje zdravou melasu stejně jako nejkvalitnější hnědý cukr, ovšem ta se do něj nepřidává během výroby, ale je již v základní surovině a během zpracování třtiny se z ní neodstraňuje. Cukrová řepa obsahuje řepnou melasu, ta je však pro člověka nevhodná ke konzumaci. Využívá se především v lihovarnictví a při výrobě droždí. Rafinací se odstraní spolu s dalšími nežádoucími látkami, a tím cukr získá svoji typickou bílou barvu. Kromě těchto nejznámějších druhů se k výrobě cukru využívá i jiných cukerných surovin. V nabídce obchodů můžete najít cukr hroznový (glukóza) a cukr ovocný (fruktóza). Další možností jak si například přisladit čaj je javorový sirup a novinkou je rostlina se sladce chutnajícími listy stévie neboli sladká tráva, pocházející ze Střední a Jižní Ameriky. Její listy jsou až třistakrát sladší než cukr a navíc obsahuje mnoho minerálů a vitamínů.

Rozhodně však nepoužívejme místo cukru umělá sladidla. Nejhorší je aspartam. Podle výzkumů je mnohem horší než čistý cukr. Najdete ho pod kódem E 951. Je to syntetické sladidlo, které je dvojnásobně sladší než cukr a zvýrazňuje aroma. Používá se ve více než šesti tisících potravinách po celém světě. Látka není stabilní a při zahřívání ztrácí svou sladkost, proto se nepoužívá v pokrmech, které je nutné tepelně upravit. Aspartam navíc zvyšuje chuť k jídlu. Používá se k výrobě sypkých nápojů, čajů, žvýkaček, některých jogurtů, nepečených dezertů, pudinků, snídaňových cereálií, mražených krémů, majonézy, hořčice, nakládané zeleniny a ovoce, vitamínových doplňků a řady dalších. Již od roku 1974, kdy bylo povoleno aspartam používat, se vede diskuze o tom, že jeho konzumace způsobuje poškozování mozku, zejména vznik rakoviny. Aspartam může také vyvolat např. závratě, bolení hlavy, vyrážky nebo poruchy chování u dětí. Především děti by se mu měly vyhýbat, přesto je téměř ve všech žvýkačkách. A určitě by ho neměly požívat ani těhotné a kojící ženy, protože se v těle rozkládá na jedovatý metanol. 
Co bych ráda poradila všem je v pradávném rčení: všeho s mírou a cukru také. Sladký život je totiž i bez něj. Stačí se na sebe podívat pozitivníma očima a široce se usmát.
