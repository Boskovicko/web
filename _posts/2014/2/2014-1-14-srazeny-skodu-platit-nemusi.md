---
title: Sražený mladík škodu na autě uhradit nemusí
author: Petr Meluzín
category: zprávy
tags:
- Újezd u Kunštátu
- Brno
- 2-2014
---

Jako nemravné označil Nejvyšší soud požadovat od mladíka peníze za škodu na autě, které ho v Kunštátě srazilo. Následky dopravní nehody z roku 2006, při níž srazil Petr Neisser služebním autem na silnici Karla Pravce z Újezda u Kunštátu, řešil na konci loňského roku Nejvyšší soud.

Řidič tehdy zraněného chlapce, který po nárazu dopadl přímo na kufr auta, údajně našel až po návratu domů. Odvezl ho pak do lesa a tam ho nechal ležet bez pomoci. Neisser byl později odsouzen na 12 let za pokus o vraždu. Jenže samotnou dopravní nehodu způsobil podle výsledků vyšetřování sražený mladík. Firma, které služební vozidlo patřilo, proto požadovala po oběti náhradu způsobené škody.

Okresní soud v Blansku původně nárok firmy zamítl jako nemorální, odvolací krajský soud však v roce 2011 rozhodnutí změnil a uložil mladíkovi zaplatit škodu 57 tisíc včetně úroků. Rodina oběti však podala proti rozsudku odvolání k Nejvyššímu soudu a ten rozsudek Krajského soudu zrušil s tím, že se příčí dobrým mravům. Rozhodnutí Nejvyššího soudu je závazné.

Senát NS v rozsudku označil pokus o vraždu mladíka za „…natolik svévolný útok na základní hodnoty chráněné právem i morálními normami společnosti, že požadavek, aby jím dotčená osoba byla povinná nahradit škodu na vozidle, se příčí obecnému pojímání spravedlnosti.“
