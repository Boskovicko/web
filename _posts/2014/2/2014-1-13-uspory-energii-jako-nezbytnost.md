---
title: Úspory energií jako nezbytnost
author: Martina Lukešová
category: přečtěte si
tags:
- ekologie
- K sobě navzájem
- 2-2014
---

Je tady doba, kdy se snažíme šetřit ve všech sférách. Náklady za energii, od které se vše odvíjí, stále rostou. Podle odborného servu [tzbinfo](http://www.tzb-info.cz) vzrostla cena elektřiny u běžné české domácnosti za posledních deset let téměř dva a půl krát – o 236 procent. Není divu, že zateplujeme domy, kupujeme šetrné elektrické spotřebiče. Někteří si pořizují obnovitelné zdroje energie nebo solární panely na ohřev vody. Jiní znovu objevují spalování dřeva nebo uhlí.

Technologie kotlů a všech spotřebičů se stále zlepšují. Například v oblasti svítidel se tzv. LED panely chlubí úsporou za elektřinu až o sedmdesát procent oproti klasickým zářivkám. A nehovoříme zde o lásce k přírodě a snaze šetřit naše životní prostředí. Jde o šetření našich peněženek, v mnohých případech o přežití tíživé finanční situace. Evropský trend v oblasti úspor energie je opravdu zřejmý. Ať se tváří sebeekologičtěji, fakt, že jsou neobnovitelné zdroje energie skutečně neobnovitelné, je dnes již jasný. Některé státy svou řízenou politikou již mnoho let pracují na energetických úsporách systematicky. Mnohé, hlavně skandinávské země, ale také sousedské Německo a Rakousko, směřují k soběstačnosti regionů nebo jednotlivých obcí a měst. Přístup v České republice je poněkud roztroušený. Na jedné straně došlo v posledních letech k velkým energetickým úsporám u veřejných budov a bytových domů. Také nová rodinná výstavba čím dál častěji směřuje k nízkoenergetickému nebo až pasivnímu bydlení. Na druhé straně je drtivá většina domácností včetně Boskovicka závislá na společné elektrické síti a také často na plynu, kterým především se ohřívá voda. Náklady na ohřev vody činí dlouhodobě neměnitelnou přibližně poloviční část nákladů na energie. Komfort teplé koupele a také topení je standardem, který dnešní domácnosti nezmění, ačkoli se i zde dají jisté úspory nastavit například řízenou regulací topení v jednotlivých místnostech, ale stále to neřeší budoucí růst cen energií z neobnovitelných zdrojů.

Mně se však velice líbí představa budoucí soběstačnosti a nezávislosti. Myšlenka, jak to lze na Boskovicku vyřešit, se mi potvrdila na semináři MAS Moravský kras uspořádaného na téma úspory energií. Konal se už popáté koncem listopadu v Blansku a účast byla hojná. Mezi pětašedesáti posluchači byli hlavně zástupci obcí a měst regionu. V rámci programu byly mimo jiné představeny dílčí výstupy projektu ENERGY REGION, a to výsledky externí analýzy zabývající se potenciálem biomasy pro energetické účely na území MAS Moravský kras a Katalogy opatření a dobré praxe úspor energie a obnovitelných zdrojů. Kromě dalších zajímavých a praktických příspěvků je pro nás podstatný právě potenciál biomasy. Ve studii byly uvažovány současné podmínky, nikoli předpoklady nebo teorie, ale skutečné místní podmínky. Využití zemědělské půdy jen ve dvou procentech na pěstování energetických plodin. Hlavním zdrojem pro výrobu tepla a elektřiny byla zbytková biomasa ze zemědělství a lesnictví. Region Moravský kras je značně zalesněn, podobně jako Boskovicko. Ze studie vychází, že produkci tepla by využila asi šestina domácností. V případě výroby elektřiny představuje uvedený potenciál biomasy pokrytí spotřeby až třetiny domácností na daném území. V rámci studie byly vypracovány také tři různé scénáře dalšího vývoje, a to Energetická soběstačnost, Dobrý příklad a Ztracená příležitost.

Nevyužít biomasu by opravdu bylo ztracenou příležitostí. Biomasa má navíc ještě jeden potenciál. Při jejím rozkladu se uvolňuje značné teplo. Teplo, které tu na planetě vždy bylo a bude, stejně jako energie ze slunce. Ročně na Zemi vyzáří Slunce deset tisíc krát více energie, než kolik jí lidstvo spotřebuje.
Co nám tedy brání být soběstační? Určitě to nejde ze dne na den, ale pokusme se přemýšlet více společně než jako jednotlivci. Pokusme se přemýšlet s myslí otevřenou k sobě navzájem.
V příštích letech nás čeká státem připravovaný program Nová zelená úsporám, do kterého by mělo směřovat až dvacet sedm miliard korun. Rozdělení celkové alokace bude v poměru 70 % a 30 % ve prospěch objektů určených k bydlení. Máme se tedy na co těšit.

19\. otázka: *Víte, co je pasivní dům?* Své odpovědi zasílejte do redakce nebo na emailovou adresu <ekosoutez@email.cz>, můžete vyhrát zajímavé ceny.
