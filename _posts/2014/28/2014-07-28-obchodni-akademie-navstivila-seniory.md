---
title: Studenti obchodní akademie navštívili boskovické seniory
authors: Jarmila Dufková
category: Napsali nám
tags: 
- 28-2014
- školy
- Blansko
- Boskovice
---
Ve středu 25. června se studenti 2. ročníku Obchodní akademie a Střední zdravotnické školy v Blansku vydali do pro ně neznámého prostředí MSSS Boskovice. 

Domov pro seniory a Domov se zvláštním režimem v Boskovicích uspořádal pro své obyvatele aktivizační Barevný týden. Ve středu byl den oranžový a naši studenti se mohli postarat o jednotlivé klienty a být jim nápomocni jak při přípravě na kulturní program v jídelně domova, tak i při následujícím grilování v krásných prostorách zahrady za domovem. Počasí od rána deštivé se nakonec umoudřilo a celá akce se mohla konat venku. 

Kulturní program byl bohatý, tento den jej připravila ZUŠ Boskovice se svými žáky. Senioři mohli zhlédnout tanec čertů, Sněhurky a jejích sedmi trpaslíků a zahájení zajistila country skupina složená z žáčků školy, se kterou si všichni mohli zanotovat známé melodie.

Pro studenty ekonomického oboru byla tato zkušenost velmi zajímavá a navázali tím na mnohaletou spolupráci školy s domovem, i když obvykle jsou účastníky aktivit studenti oboru zdravotnický asistent. „Myslím, že to byla zajímavá zkušenost. Se spolužačkou jsme seděly s jednou starou paní na terásce a ta nám vykládala svůj příběh. Odcházely jsme mnohem později, než ostatní spolužáci, ale vůbec nám to nevadilo,“ nechaly se slyšet dvě ze studentek. „V domově důchodců se mi líbilo, ale přesto bych tam své blízké nikdy neposlala,“ konstatovala jiná dívka a další doplnila, že chvíle, kterou se seniory strávila, ji dojala.

