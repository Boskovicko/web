---
title: Balónková show
authors: Alena Koutná
category: Napsali nám
tags: 
- 28-2014
- Boskovice
- školy
---
Poslední týden tohoto školního roku odstartovaly děti ze školní družiny Slovákova opravdu zvesela. Čekala na ně nejen poslední narozeninová oslava uspořádaná pro děti narozené v červnu a červenci, ale očekávali jsme i speciálního hosta.

V příjemném a nazdobeném prostředí venkovního areálu u školní družiny jsme nejdřív popřáli, zazpívali a předali dortíky s dárky posledním ze 120 dětí, které do naší družiny pravidelně chodí. Uzavřeli jsme tak seriál pravidelných společných oslav, kterých jsme od září připravili celkem deset s nejrůznějšími náměty. Po poslední písničce jsme mezi námi potleskem přivítali známého kouzelníka Waldiniho, který nás přijel pobavit několika kouzly a předvést to, na co jsme se těšili nejvíc – svoje šikovné a rychlé ruce, kterými bleskově z balónků tvořil pejsky, koníky, květiny, meče, žirafy… zkrátka co si kdo přál. 

A tak jsme ve veselé balónkové náladě tímto závěrečným společným odpolednem pomyslně zakončili školní rok, který jsme si v družině jaksepatří užili. Už teď si plánujeme další výlety, soutěže a zábavu, ale to bude až po prázdninách. Krásné léto vám všem!

