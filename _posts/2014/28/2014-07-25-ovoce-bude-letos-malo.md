---
title: Ovoce bude letos málo
authors: Marek Osouch
category: zpravodajství
tags: 
- 28-2014
- Boskovicko
- zemedělství
- ovoce 
---
Letošního ovoce by mělo být méně oproti loňskému roku. Shoduje se na tom předseda boskovické zahrádkářské organizace Ladislav Nezval spolu s majiteli palíren na Boskovicku. Vina podle nich tkví v extrémně suchém počasí a v nízkém počtu včelstev.

„Místy by něco mohlo být. Záleží však na přesné lokalitě, je totiž málo vláhy,“ uvedl předseda zahrádkářů Ladislav Nezval. Nelze tak podle něj shrnout do několika slov, že na všech místech Boskovicka bude ovoce málo. Dodává ale, že celkově letos bude úroda nižší. Týká se to i ovoce, které zatím zraje na stromech, jako jsou jablka nebo švestky. 

O slabší úrodě mluví i v boskovické palírně. „Zatím se to jeví jako slabší rok,“ prohlásil spolumajitel boskovické palírny Miloš Konečný s tím, že nyní pálí třešně. I u višní však očekává pokles. V boskovické palírně pálí každodenně už několik týdnů. 

V Borotíně se palírna rozjela až začátkem minulého týdne a také tady vidí letošní rok dost špatně. „Oproti loňsku zde máme pokles o více než padesát procent u třešní,“ vysvětlil Jaroslav Maršálek z borotínské palírny. U dalšího ovoce to podle něj bude podobné vzhledem k velkému suchu a padání nezralého ovoce. „Co mám informace, tak letos čekáme jen velmi málo meruněk,“ dodal.

S velmi malou úrodou višní letos počítá Ladislav Menšík z Agrospolu Knínice. „Bude jich méně než polovina oproti loňsku,“ prozradil. Za příčinu považuje jarní mrazíky v druhé polovině dubna a na počátku května. U dalšího ovoce si zatím netroufá tvrdit, jaká úroda nakonec bude, nicméně odhaduje, že švestek a rybízu bude podobně jako v loňském roce, jablek o něco méně.

Kromě jarních mrazíků trápí zemědělce od jara – a dá se říct, že už od minulého podzimu – velké sucho. Zima totiž byla na srážky chudá a na jaře se vodní stavy k normálu nedostaly. Ladislav Nezval z boskovické zahrádkářské organizace dále naznačil, že za nižší úrodou může stát také menší počet včelstev na okrese. Včely tak nemusely stihnout všechny květy včas opylovat. Tomu oponuje Ladislav Menšík, za nízkou úradou u družstevních sadů nevidí nedostatek včel, protože družstvo včelstva nasazuje přímo do sadu. 

