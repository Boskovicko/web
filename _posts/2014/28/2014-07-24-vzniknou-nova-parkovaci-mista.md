---
title: U nemocnice a na Hybešově ulici vzniknou nová parkovací místa
authors: Tomáš Trumpeš
category: zpravodajství
tags: 
- 28-2014
- Boskovice
- doprava
---
Ještě letos vznikne u nemocnice v Boskovicích celkem 15 nových parkovacích míst, dalších 42 jich město chce vybudovat příští rok na Hybešově ulici.

Parkoviště u nemocnice vznikne u stávající lékárny, tedy bývalé samoobsluhy, městský rozpočet na jeho vznik počítá pro letošek s částkou 1,45 milionu korun. Stavba by měla začít během letních měsíců, parkoviště vznikne na místě stávající zelené plochy.

Město chce dále jako investor vybudovat dalších celkem 42 kolmých parkovacích stání a chodník na ulici Hybešově, a to v místě stávajícího chodníku a zeleně před areálem Vyšší odborné školy ekonomické a zdravotnické a Střední školy. 

Na tomto projektu se budou společně podílet město i dotyčná škola, neboť vedle městské investice do parkovací plochy a chodníku je jako součást stavby navrženo nové oplocení a nová vstupní brána do areálu školy, u kterých se předpokládá právě investice školy. 

Toto parkoviště by mělo být vybudováno v roce 2015, položkovým rozpočtem je cena stanovena na 3 miliony 152 tisíc korun včetně DPH. „Teď začíná další kolo jednání s Jihomoravským krajem. Je potřeba jejich souhlas k provedení stavby a potom začneme jednat také o participaci na nákladech tohoto parkoviště. Mělo by být vybudováno jak z prostředků městských, tak z prostředků kraje, protože přes den se očekává, že zde budou parkovat studenti této školy, v odpoledních hodinách obyvatelé okolních domů. A hlavně by se tím měla vyřešit malá průjezdnost Hybešovy ulice,“ vysvětlil starosta Jaroslav Dohnálek s poukazem na současnou situaci, kdy je problém plynule se vyhnout, jestli se na této ulici setká osobní automobil s autobusem či nákladním vozem. „Ředitel školy, která je k jednání přizvána krajem, k tomu dal souhlasné stanovisko. Chce tím vyřešit i nový vstup do školy, dnes je na místě přerostlá a přestárlá zeleň,“ doplnila místostarostka Jaromíra Vítková.

