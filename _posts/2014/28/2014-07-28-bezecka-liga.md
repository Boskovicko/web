---
title: Běžecká liga překročila hranice okresu
authors: Lubomír Slezák
category: sport
tags: 
- 28-2014
- Nemojany
- běh
---
Když od rána nebylo na nebi ani mráčku, bylo jasné, že vedro, které v Nemojanech od časných ranních hodin panovalo, vytrvalcům moc neprospěje. A také se to potvrdilo.
Nemojanská devítka byla letos poprvé zařazena také mezi závody Okresní běžecké ligy Blansko. „Letos se poběží již sedmý ročník a trať vede po lesních asfaltových silnicích, kam je zákaz vjezdu a jsou rájem cyklistů, z křižovatky lesáckých cestiček v polovině cesty mezi vesnicemi Nemojany a Pístovice směrem na legendární turistickou křižovatku Tři javory,“ řekl před závodem jeden z jeho pořadatelů Zdeněk Smutný. „Nejpodstatnější pro všechny vytrvalce je uvědomit si, že prvních 1500 metrů trati překonávají největší část z asi 250 metrového převýšení celého závodu. Je potřeba si správně rozvrhnou síly, protože závod je opravdu testem, jak na tom každý je se silovou vytrvalostí,“ dokončil Smutný.

Na startu byl rekordní počet 101 závodníků, po startu vyrazil vpřed velmi ostře Martin Kučera (VSK Univerzita Brno – 30:45) následovaný svým bratrem Lukášem Kučerou (31:01) a Robertem Míčem (VSK Univerzita Brno – 31:31). Do kopce oba bratři Kučerové Roberta utrhli a pak skoro až cíle už klusali společně. 

U žen Martina Vévodová (AK Perná – 38:49) ihned od začátku bojovala jen s tratí, vedrem a časem. Až daleko za ní se rozhodovalo o dalším pořadí. Druhá nakonec doběhla loňská vítězka Silvie Divišová (AK Drnovice – 40:31) a třetí pak Miroslava Hanáková (Sokol Bučovice – 42:07). 

„Nechtěl jsem se totálně zrušit,“ přiznal se Martin Kučera, „hlavně seběh dolů je cítit v nohách docela dlouho a my odjíždíme zítra na soustředění do Tater, tak bych tam chtěl taky běhat a ne se dávat několik dní dohromady.“ „Vůbec jsem se necítil dobře,“ konstatoval Robert Míč. „Od začátku jsem viděl, že to není ono, proto jsem se ani nesnažil Martina s Lukášem po obrátce udržet. Běžel jsem si podle sebe a výsledkem je až třetí místo.“

Okresní běžecká liga má přestávku až do posledního srpna, kdy v jeden den startuje Půlmaraton Moravským krasem i Vísecká desítka. Oba závody se počítají do průběžného bodování ligy.


