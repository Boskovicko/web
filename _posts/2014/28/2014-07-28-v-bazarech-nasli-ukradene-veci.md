---
title: V bazarech našli ukradené věci
authors: Petr Meluzín
category: zpravodajství
tags: 
- 28-2014
- Blanensko
---
Policisté na Blanensku se v těchto dnech zaměřili na kontroly sběren druhotných surovin a bazarů. Na několika místech našli věci, které pocházely z trestné činnosti. V některých případech se podařilo zjistit, kdo a kde věci ukradl.

V Kunštátě policisté našli osm metrů okapových svodů, které pravděpodobně ukradli dva mladíci ve věku sedmnácti a devatenácti let. Oběma již bylo sděleno podezření ze spáchání trestného činu krádeže. Dále například ve sběrně ve Velkých Opatovicích vykoupili část pracovního obráběcího stroje. Z krádeže je podezřelý jednašedesátiletý muž. Kromě toho v Letovicích během kontroly policisté objevili patky a šrouby odcizené z železničních kolejí.

