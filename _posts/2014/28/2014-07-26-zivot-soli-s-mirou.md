---
title: Všeho s mírou, soli také
authors: Martina Lukešová
category: publicistika 
tags: 
- 28-2014
- Život
---
Bez soli to nejde? Vždyť sůl je nad zlato, to ví každé malé dítě. A víte co je víc než sůl? Přece láska… Jak jsou ty naše pohádky poučné, ale nic se nemá přehánět. Dokonce to prý jde i bez té soli. 

Srovnávat sůl se zlatem je v skutku geniálně příhodné. Vždy se mnou cloumá znechucení, když vidím v nějakém dokumentu, jak se těží zlato nebo cokoliv jiného. Jak převracíme drahocennou zem, degradujeme půdu, odkláníme vodní toky, abychom se dohrabali několika gramům podle lidí drahého kovu. Nic nám není svaté, přitom ho ani tolik nepotřebujeme. Stejně jako soli. 

A jak to tak bývá, není to ani se solí jednouché, protože existuje tisíce způsobů, jak a kde se sůl využívá a podstatné také je, kde se získává. U nás se sůl přírodně nevyskytuje, vždy se k nám dovážela sůl kamenná ze solných dolů nebo sůl mořská, která je složena z více druhů solí podle místa výroby. Ceny jsou také různé. Mluvíme-li o té, která se používá v potravinářství, tak si můžeme koupit kilo soli za necelou pětikorunu, nebo dát skoro tři sta padesát korun za ani ne čtvrt kila přírodní mořské soli ze Stříbrného pobřeží Portugalska smíchané se stejně vzácnými a chutnými druhy pepře. Nebo si dopřát čtyři sta gramů slaných mořských vloček z jižního Pacifiku za téměř sedm stovek. Kilo soli uzené po indiánsku vás vyjde skoro na tisícovku. 

Obecně se ví, že je sůl důležitou součástí stravy, protože obsahuje sodík a chlor, které naše tělo potřebuje. Sodík zabraňuje ztrátám vody z těla a udržuje nervosvalovou dráždivost. Chlor je zase součástí žaludeční šťávy a zajišťuje rovnováhu mezi kyselým a zásaditým prostředím v těle. Nedostatek soli v jídelníčku nám však nehrozí. Většina z nás má problém přesně opačný, Češi totiž solí opravdu hodně. Průměrně spotřebujeme na osobu denně přes 12 gramů soli. Podle současných doporučení bychom měli snížit její spotřebu na polovinu a ve výběru upřednostňovat sůl obohacenou jódem. U osob, které se léčí s vysokým krevním tlakem nebo mají jiná onemocnění, je vhodné nepřesahovat denní dávku 5 g. Také Světová zdravotnická organizace (WHO), doporučuje denní příjem soli pod pět gramů, což jsou zhruba dvě malé lžičky. Pro malé děti (1–6 let) se doporučují 2 gramy soli na den, včetně soli obsažené v potravinách. Kojenecká strava nemá sůl obsahovat vůbec. 

Nadbytečný příjem soli je jednoznačně spojen s vysokým krevním tlakem. Tento „tichý zabiják“ patří mezi nejčastější kardiovaskulární onemocnění a významně zvyšuje riziko infarktu nebo mrtvice. Dalším nežádoucím účinkem nadbytečného solení je zadržování vody v těle, zbytečná zátěž ledvin a zvýšené vylučování vápníku močí. Důsledkem jsou jednak nepříjemné otoky a za další zvýšená pravděpodobnost osteoporózy. Sůl také podporuje chuť k jídlu. Všimněte si, že obézní lidé často hodně solí. Tím svůj problém prohlubují. Velice alarmující je problematika s dlouhodobě se zvyšujícím krevním tlakem a obezita u dětí, které jsou spojovány také s nadměrným používáním soli hlavně v brambůrcích, krekrech, ve smaženém jídle – rychlé občerstvení, ale také třeba v kukuřičných lupíncích a pečivě. Proto je také sůl řazena mezi tzv. bílé jedy spolu s cukrem a bílou moukou. 

Chlorid sodný také brání vylučování močoviny a zhoršuje příznaky revmatismu a ekzémy. Pokusy prováděné na zvířatech, která měla nadměrný přísun soli v potravě, ukázaly, že jejich játra byla plna krystalů močoviny a jejich selhání příčinou smrti. Sůl zvyšuje krevní tlak a povzbuzuje činnost nadledvinek. Důsledkem je pocit tepla, bdělosti a klamný pocit zdánlivě dobrého zdraví. Škodlivost soli je v její kumulativní schopnosti. Při požití větších objemů organismus sůl zadržuje a dochází k její nadměrné koncentraci v krvi. Pokud je organismus silný a žlázy s vnitřní sekrecí jsou plně funkční, soli v těle zůstává málo. Při jejich poruše se sůl zadrží a dostaví se škodlivé následky. Nejprve reagují játra, pokožka a ledviny. Zvýší se koncentrace soli v moči, aniž by pacient pozoroval jakékoliv příznaky. Onemocnění se také projevuje častým pocením, pak přichází deprese. Vytratí se totiž stimulace solí a poruší se osmotická rovnováha tělních tekutin. Příjem soli rovnováhu obnoví, projeví se stimulační schopnost chloridu sodíku a pacient se zase cítí normálně.

Někteří odborníci na výživu tvrdí, že lidské tělo anorganickou sůl vůbec nepotřebuje a je vědecky dokázáno, že některé kmeny amerických indiánů a Eskymáci sůl nikdy nejedli a přitom se těšili dobrému zdraví. Naopak staří Římané sůl považovali za posvátnou. 

Čemu se tedy vyhnout, aby bylo riziko co nejmenší? Uzeným rybám, slanině, slaným sýrům, konzervám, fast foodům, trvanlivému pečivu. Největším zdrojem soli v našem jídelníčku jsou průmyslově vyrobené potraviny. Hodně soli obsahují sýry, uzeniny, pomazánky nebo různé pochutiny jako olivy, sterilovaná zelenina, krekry, brambůrky, slané oříšky a řada dalších. Výrobci zpravidla uvádějí na obalech potravin množství sodíku. Kolik je to skutečně soli, zjistíte tak, že údaj o sodíku vynásobíte 2,5x. Hodně soli obsahují i bujóny, sójové omáčky a různé ochucující směsi. Pokud je používáte při přípravě, jídlo už nesolte. Možná víte, že sůl zvýrazňuje sladkou chuť, proto se přidává i do řady sladkých potravin. Cereále, například kukuřičné lupínky, obsahují v jedné porci denní dávku sodíku pro dospělého člověka. Dejte si pozor i na minerální vody, rozpustné šumivé tablety, kečupy, rozpustné kakao nebo obyčejný bílý rohlík, zvláště ten svrchu posolený. Vařte z čerstvé, případně mražené zeleniny. Cibule, česnek, rajčata nebo kořenová zelenina dodají jídlu živiny i chuť. Chlorid sodný můžeme skutečně do svého těla dostat úplně přirozeně z rostlin. Až deset procent soli přijímáme už ze syrových potravin. Dostatek organického chloru nám poskytne například čerstvá celerová šťáva. Například 100 g syrové cibule obsahuje 10 až 26 mg sodíku. V deci polotučného mléka je 40 až 50 mg sodíku. 

Příroda nám dává vše, co naše tělo potřebuje. Není třeba, abychom si vyráběli potraviny uměle a dochucovali je něčím, co nám evidentně škodí. Proč to děláme? Stále mi to vrtá hlavou. 

