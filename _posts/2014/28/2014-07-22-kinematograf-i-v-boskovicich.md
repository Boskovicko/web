---
title: Pojízdný kinematograf zavítá letos i na boskovické náměstí
cover-photo: http://i.imgur.com/WjWIqDF.jpg
authors: Andrea Šrámková
category: kultura
tags: 
- 28-2014
- Boskovicko
---
Možnost vychutnat si atmosféru promítání pod širým nebem od minulého týdne nabízí i na Boskovicku pojízdný Kinematograf bratří Čadíků. Po projekcích v Adamově a Blansku zakotvil od pátku do pondělí v Kunštátě. Tento týden mají příznivci filmové zábavy příležitost navštívit promítání v Boskovicích a druhým rokem také ve Vískách. Pak pověstná maringotka vezoucí české filmy opět region opustí, a to směrem na Litovel. Promítá se téměř za každého počasí, přičemž problém nepředstavuje ani tak déšť jako větrné počasí.

V Boskovicích na Masarykově náměstí se bude promítat místo původně plánovaných Letovic, a to mezi 22. a 25. červencem, vždy od 21.30. V úterý se zájemci mohou přijít podívat na romatnickou komedii Martin a Venuše, ve středu na krimi Příběh kmotra,  následující den pak na komediální thriller Kandidát a boskovickou projekci ukončí hudební komedie Revival.

Pojízdný kinematograf poté na čtyři dny zakotví jako minulý rok ve sportovně kulturním areálu ve Vískách. Na programu jsou mezi 26. a 29. červencem filmy Revival, Martin a Venuše, Hrabalovy Postřižiny a příští úterý Donšajni.

Vstupné je už tradičně dobrovolní, přičemž letos polovina z vybraných peněz poputuje na konto Bariéry a druhá polovina je určena na digitalizaci kinematografu. Na podporu tohoto druhu filmové zábavy sbírají letos pořadatelé podpisy pod petici.

