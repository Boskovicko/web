---
title: "Med opět podraží. Včelařům se ani letos nedařilo, stočili ho ještě méně loni"
authors: Petra Bílá
category:zpravodajství 
tags: 
- 28-2014
- Boskovicko
- zemedělství
- med 
---
Letošní včelařská sezóna je podle hodnocení včelařů z Boskovicka a Blanenska bídná, jedna z nejhorších za poslední roky. Můžou za to rozmary počasí. 

„Loni to byla bída, ale letos je to doslova katastrofa. Přitom na začátku jara se zdálo, že sezóna bude dobrá. Někteří včelaři mají alespoň květový med, ale ten lesní letos nikdo nestáčí, protože nebyl, není a nebude. Všichni žehrají na to, že to bude nejhorší sezóna za posledních pětačtyřicet let,“ zhodnotil Miroslav Mašek, který včelaří na Boskovicku. Vše se podle něj odvíjí od počasí. „Příroda se chová nestandardně. V únoru přišlo takové slabší jaro, kdy včelky pomalu vylétly, všechno se rozběhlo o měsíc až dva dřív. V půlce května, kdy řepky bývají v plném květu, už byly odkvetlé.  A od dvacátého května už nebyla žádná snůška medu. U nás už máme měsíc po sezóně a krmíme včely na zimu,“ dodal Mašek. 

Stejně postupuje včelař Radek Mrva z Blanska. „Máme po sezóně. Už čtrnáct dnů včelstva krmíme na zimu,“ konstatoval. A podobnou zkušenost má i jednatel okresní organizace českého svazu včelařů Josef Hanuška. „Celková letošní produkce medu je na šedesáti až sedmdesáti procentech té loňské. Výpadek bude hlavně v lesních medech,“ zhodnotil Hanuška. 

Ve srovnání s předcházejícím rokem se situace obrátila. „Loni na jaře bylo chladno, takže květového medu bylo málo, ale dohnal to lesní med. Letos to bylo naopak. Bylo teplé jaro a ti včelaři, kteří měli připravená včelstva, dostali něco aspoň z té první snůšky. Kvůli suchu je málo lesních medů,“ vysvětlil Hanuška. 

Velké množství drobných včelařů vozí svůj med do výkupu do firmy Včelpo Obora. I tam ale aktuálně řeší nedostatek medu. „Vykupujeme tak čtvrtinu toho, co jsme vykoupili loni. Ale vzhledem k tomu, že našim majitelem je Český svaz včelařů a med stahujeme v celé České republiky, věřím, že ho našim zákazníkům zvládneme zajistit,“ uvedl ředitel Včelpa Panagiotis Margaritopoulos. Ten přidal srovnání se sousedními regiony. „Co se týká květových medů, tak na Vysočině byla snůška nadprůměrná, na Jižní Moravě podprůměrná, na Blanensku průměrná. Medovicový med tady není žádný, stejné je to s akátovým a lipovým,“ prozradil ředitel Včelpa.

### NÁKUP MEDU PODRAŽÍ

Podle údajů českého statistického úřadu za poslední čtyři roky cena jednoho kilogramu medu značně vzrostla. Zdražování nekončí, i když podle ředitele Včelpa je maloobchodní cena medu už teď nejvyšší v historii České republiky. 

V důsledku slabší produkce medu včelaři předpokládají, že cena sladké pochoutky ještě stoupne. „V roce 2010 stálo kilo medu sto dvacet osm korun. Nejčerstvější průzkum říká, že letos v dubnu med stál o čtyřicet korun více. Tuto cenu zákazníci zaplatí v obchodě. Když se spolehnou na známé včelaře ze svého okolí, tak mohou ušetřit. U nich za med zaplatí okolo sto dvaceti korun. Odhaduju, že cena medu stoupne zhruba o desetikorunu,“ uzavřel Hanuška. 

