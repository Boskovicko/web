---
title: Letovice zvou na Festival 3 + 1
authors: Ludmila Dobrozemská
category: kultura
tags: 
- 28-2014
- Letovice
---
Již patnáctý ročník festivalu 3+1 proběhne jako tradičně v srpnu v Letovicích, nicméně tentokrát  na jeho úplném začátku v termínu 1. až 2. srpna. 

Letos se nese v duchu změn. „Ty se týkají zejména dramaturgie akce. Oslovili jsme umělce, kteří přilákají na akci široké spektrum návštěvníků, a to jak věkově, tak žánrově,“ vysvětlil Jiří Palán, ředitel letovického Městského kulturního zařízení.  „Na začátek vystoupí vycházející hvězda české populární hudby Adam Mišík, kterého zná především mladá generace,“ přiblížil Jiří Palán hudební program. Mezi další hudební vystoupení, která se představí v sobotu po 14 hodině na koupališti, patří např. skupina Ta Druhá, Los Rumberos nebo Tygři a jejich Laura. Fanoušky jazzu jistě potěší páteční koncert Romana Pokorného s Quartetem v sále letovické ZUŠ od 20 hodin. Na festivalu vystoupí i vítěz soutěže mladých hudebníků Fest Mazec – Etien Band. 

Pro děti je v sobotu od 10 hodin  na letovickém koupališti připraveno vystoupení Divadla Koráb z Brna s různými atrakcemi, dále výtvarné dílny nebo Divadlo Loudalo. 

Pro milovníky výtvarného umění bude v pátek od 18 hodin otevřena v kulturním domě výstava fotografií Klubu moravských fotografů. 

„Sobotní program je tradičně zaměřen na setkávání třech oblastí a hudebního programu. Hlavním tahákem pro návštěvníky bude bezesporu BSP, kteří měli v minulém roce comeback na pódia,“ dodává Jiří Palán.

A proč právě název 3+1? Trojku představuje spojení neziskového sektoru se soukromým a se státní správou společně se samosprávou, jednička znamená doplnění akce hudebním programem. Cílem festivalu by mělo být zapojení tří zmíněných sektorů daného regionu do řešení jeho aktuálních problémů.

