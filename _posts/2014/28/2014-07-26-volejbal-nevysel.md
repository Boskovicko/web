---
title: Volejbalová sezóna Letovicím nevyšla
authors: Lubomír Slezák
category: sport
tags: 
- 28-2014
- Letovice
- volejbal
---
Po celkem vydařené sezóně 2012/2013 (4. místo) si vytyčil trenér letovických volejbalistů František Reitschmied cíl – útok na přední příčky a postup do druhé ligy. Již v jarní části se rozhodl pomoct splnit tento cíl odchovanec letovického volejbalu Marek Šimko, jednalo se také o dalším odchovanci – René Bártovi.

Příprava volejbalového družstva mužů začala počátkem srpna. Turnaje v Drásově a v Letovicích absolvoval tým s docela slušnými výsledky, ale trenérovi přinesly hromadu starostí. V úvodu sezóny ohlásil přestup tahoun družstva, který v uplynulé sezóně nevynechal jediný trénink, a tým opustil, následoval ho další hráč základní sestavy – Jan Kroupa. Zranil se Ondřej Boháč a aby toho nebylo málo, v Letovicích si poranil ploténku Dušan Provazník tak vážně, že i on byl pro tuto sezónu ze hry.
Ztráta tří smečařů měla vliv na úvod sezóny. První zápasy vyšly bodově naprázdno a cíl bojovat o přední příčky se pomalu měnil v boj o záchranu. Atmosféra v týmu a tréninková morálka některých mladších hráčů byla velmi špatná. Nechuť trénovat a špatné vztahy v týmu měly za následek, že po podzimní části zanechal činnosti trenér. Tým opustil také Marek Šimko.

V jarní části se krize ještě prohloubila. Na zápasy přestal jezdit i Milan Reitschmied,, ze základní sestavy trénovali pouze Janků Lukáš, Sedlák a Kroupa. Na zápasy se jezdilo v sedmi a série porážek narůstala. Na závěr sezóny ze zdravotních a osobních důvodů opustili tým i bratři Holasové, ale tři výhry v posledních kolech znamenaly záchranu v soutěži a konečné 6. místo.
Budoucnost mužského volejbalu v Letovicích je zatím ovšem nejistá.

