---
title: Zdravotní cvičení v TJ Rytmus Boskovice
cover-photo: http://i.imgur.com/JZGcLHJ.jpg
authors: Marie Ženatová
category: napsali nám
tags: 
- 28-2014
- Boskovice
---
TJ Rytmus Boskovice je pokračovatelkou oddílu Cvičení na moderní rytmy při TJ Minerva. Všichni zájemci zde mohou najít různá cvičení pro zdraví a životní pohodu s využitím gymnaballů a overballů. 

Hlavní centrum činnosti je soustředěno do prostorů takzvané školičky u městských lázní. V dobrém kolektivu se předchází pohybovým a jiným problémům. Vedoucí tohoto cvičení je obětavá vedoucí Věra Valterová, která svým neutuchajícím elánem dokáže všechny dobře naladit na tu nejsprávnější notu. Ale není to jen cvičení ve třídách, jsou to i vycházky do přírody. Letos jsme si hned dvakrát zašly na Šmelcovnu. Pěkně osázené svahy, nádherné prostředí Šmelcovny, to všechno bylo pro cvičenky-seniorky milým obohacením tak jako posezení a popovídání v tomto krásném prostředí.

Na zakončení letošního cvičebního období jsme si zajely společně na Suchý, kde jsme se nejdříve zastavily v penzionu U Petra a v chatkách dvou našich kolegyň. Odtud jsme šly pěšky na Velenov do milé Liduščiny „chaloupky“, kde jsme měly závěrečné posezení a popovídání. Každý z nás  přitom měl mít něco na hlavě, takže na hlavách cvičenek byly většinou roztomilé kloboučky. 

Než jsme začaly opékat párky a konzumovat ostatní dobroty, seznámila nás naše vedoucí Věra s Modlitbou od Thomase Moora:
Dej mi chuť k jídlu, Pane, a taky něco, co bych jed‘, dej mi zdravé tělo, Pane, a nauč mne s ním zacházet. Dej mi zdravou mysl, Pane, abych uměl vidět dobro kolem nás, ať se hříchem nevyděsím a umím napravit jej včas. Dej mi mladou duši, Pane, ať nenaříká, nereptá, ať neberu příliš vážně své pošetilé malé Já. Dej mi humor, prosím, a milost, abych uměl chápat vtip, ať mám radost ze života a umím druhé potěšit.

Na Velenově jsme se zašly podívat i na Vyhlídku, odkud je nádherný rozhled do okolí. Jedna skupina se pak vydala na autobus a druhá došla až do Boskovic pěšky. 

Na závěr jsme všechny obdržely od cvičitelky Věry rozepsané cvičení na prázdniny, a to na probuzení, protažení, posilování a Pozdrav slunci.

Za její obětavost jí všechny děkujeme a už se všechny těšíme na naše další cvičení od podzimku ve školičce.