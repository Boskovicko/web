---
title: Vědci popsali nový druh pavouka žijícího v Macoše
authors: Žaneta Ondroušková
category: zpravodajství
tags: 
- 28-2014
- Boskovicko
- Moravský kras
---
O jeden pár očí míň, oranžové robustní nohy a kusadla fungující jako kleště. Šestiočka moravská. Ačkoliv se tento nově objevený druh pavouka vyskytuje po celé jižní Moravě, za jeho typovou lokalitu vybrali vědci propast Macochu v Moravském krasu. Druh s latinským názvem Dysdera moravica se stává v pořadí již čtvrtým pavoukem popsaným v této chráněné krajinné oblasti. 

„Pavouk má poměrně krátké oranžové robustní nohy a velká kusadla. Od ostatních našich šestioček se liší kaštanově hnědou lesklou hlavohrudí posetou důlky,“ uvedl Milan Řezáč z laboratoře biodiverzity pražského Výzkumného ústavu rostlinné výroby. Protažená kusadla používá šestiočka při lovu stínek a svinek, kterými se živí. „Před samotným útokem pavouk nahne kusadla tak, že jedno směřuje proti hřbetu a druhé proti měkké spodní straně stejnonožce. Vlastně jej uchopí do kleští,“ doplnil zoolog, který nový druh popsal. 

Od jiných pavouků v tuzemsku šestiočku odlišuje i způsob rozmnožování. „Jak samci, tak samice jsou promiskuitní, za život se páří s více partnery. U našich ostatních pavouků samec většinou investuje veškerou energii do jediné samice,“ uvedl Řezáč. Podle něj jsou šestiočky vývojově poměrně primitivní skupina. „Na rozdíl od většiny našich druhů ztratily hlavní oči, nemají jich tedy osm, ale šest. Zrak beztak příliš nevyužívají, jsou to noční tvorové,“ dodal Řezáč. 

Nový druh vzešel z výzkumu bezobratlých živočichů v propasti Macocha, započatého už v roce 2007. „Na zpracování získaného materiálu se podílela řada specialistů z různých institucí. Celkem bylo sebráno přes dvě stovky druhů bezobratlých. Podle exempláře sebraného na osluněných skalkách byla popsána právě šestiočka moravská,“ přiblížil zoolog ze Správy chráněné krajinné oblasti Moravský kras Miroslav Kovařík.  

Není to ovšem tak, že by vědci v Macoše objevili populaci nového druhu, která jim dosud unikala. „Jedinci byli na jihu Moravy známí už předtím, ale až po pečlivé analýze se zjistilo, že jsou ve skutečnosti jiným druhem, než za jaký jsme je považovali. Už v Itálii a Slovinsku jsem si všiml, že druh šestiočka stepní není homogenním taxonem. Po analýze se potvrdilo, že zástupci na našem území tvoří samostatný druh,“ vysvětlil Řezáč, který se dlouhodobě zabývá významem pavouků v zemědělství a ochraně přírody. Nové šestiočce dal i jméno a vybral typovou lokalitu v Macoše. „Vzdal jsem tím hold rozsáhlému výzkumu významného českého arachnologa a inspirativního člověka Vlastimila Růžičky z Entomologického ústavu Akademie věd České republiky,“ objasnil Řezáč s tím, že popis nového druhu bude tento rok publikovat v časopise Zoological Journal of the Linnean Society. 

Protože biotopem šestiočky moravské jsou původní listnaté lesy, její populace ohrožují rozšířené monokultury jehličnanů. Zvláště chráněný ale tento druh jen tak nebude.  „Bohužel nejde tak rychle reagovat, aby byl nový druh okamžitě chráněný. Ale v tomto případě pomůžou přísné podmínky v národní přírodní rezervaci. Samozřejmě platí, že ochrana biotopu je klíčová v ochraně druhů,“ řekl vedoucí správy Moravského krasu Leoš Štefka.

Moravský kras je území velice pestré a druhově bohaté. „Pro vědu bylo z této oblasti popsáno více než sto dvacet pět druhů bezobratlých, z toho především jeskynní živočichové – roztoči a chvostoskoci. Tyto popisy jsou dodnes platné,“ doplnil zoolog Kovařík. 

Celou jižní Moravu, kde se šestiočka moravská vyskytuje, lze považovat za arachnologicky nejzajímavější část naší republiky. „Po poslední době ledové se sem totiž z jihu dostala řada druhů, které nebyly schopny překonat bariéru hor obepínajících Čechy. Navíc Panonská oblast, kam jižní Morava spadá, je oproti Německu a Čechám méně zoologicky prozkoumaná. Vedle již popsaných druhů stepníka moravského a šestiočky moravské skrývá tato oblast jistě i další zoologická překvapení,“ uzavřel Řezáč. 

