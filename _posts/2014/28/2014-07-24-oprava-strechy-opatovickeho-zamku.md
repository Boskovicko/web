---
title: Opravy se dočká poslední část střechy opatovického zámku
authors: Vendula Dvořáková
category: zpravodajství
tags: 
- 28-2014
- Velké Opatovice
---
Rekonstrukce střechy nad západním křídlem zámku ve Velkých Opatovicích spěje ke svému cíli, dokončena by měla být do konce letošního roku. „Jedná se o šestou a závěrečnou etapu oprav střech zámku,“ vysvětlil vedoucí technicko-hospodářského odboru radnice Jan Šafář. 

Město na pokrytí nákladů renovace poslední části střech zámku uvolnilo ze svého rozpočtu 384 tisíc korun a od Jihomoravského kraje se mu podařilo získat dotaci ve výši 100 tisíc korun. Střešní krytina byla na hranici své životnosti, proto bylo nutné ji vyměnit v plném rozsahu. Původní klempířské konstrukce střechy z pozinkovaného plechu s nátěrem budou nahrazeny měděnými, stříšky i stěny celkem tří vikýřů budou zhotoveny z pálené krytiny. 

Projekt probíhá už od roku 2009, v předešlých pěti etapách byly postupně zrekonstruovány všechny střechy zámku, náklady se vyšplhaly do milionů korun. Celkem za posledních dvacet let město do oprav této kulturní památky investovalo částku přes 55 milionů korun.

