---
title: Navštívila jsem Boskovice
authors: Milada Špačková
category: Napsali nám
tags: 
- 28-2014
- Boskovice
---
Dovolte mi, abych napsala pár řádků o zážitcích z vašeho města, kde jsem byla se skupinou onkologických  pacientů z brněnské Diany na prodlouženém víkendovém pobytu. 

Město Boskovice nás nadchlo, je opravdu krásné, plné památek, parků, zahrad a ohromných lidiček. Setkali jsme se tu s vstřícností a ochotou, a to jak v Penzionu v židovské čtvrti, tak  při velice dobrém stravování U Rudyho, v nekuřácké restauraci. A zákazníkům to evidentně nevadilo, soudím podle návštěvnosti.

A to mě moc těší, protože letošní sbírka Český den proti rakovině byla zaměřena právě na boj proti kouření a rakovinu plic. Zajímala jsem se o to, zda ve vašem městě tato sbírka probíhá, jaké bylo moje překvapení, že ji zajišťují pionýři, vedení panem Vladimírem Farským. Setkání s nimi bylo pohlazení po duši, opravdu! Krásní mladí lidé, krásní hlavně duchem! 

Jako bývalá kantorka jsem velice kladně ocenila, že ještě je někdo, kdo se s takovým zapálením věnuje dětem ve svém volném čase, kde je pojem nuda rozhodně cizí, takové děti by určitě byla radost učit. 

Dokázali prodat 846 kytiček a vybrat 17 061 Kč, 30 % z této částky pomůže onkologickému klubu Diana Brno financovat provoz, přispívat pacientům na léčebné pobyty a ulehčit tak mnohým jejich nelehkou životní situaci. Patří jim za to veliké poděkování a obdiv.

