---
title: Včelaření láká i mladé
authors: Petra Bílá
category: zpravodajství
tags: 
- 28-2014
- Boskovicko
- zemědělství
- med 
---
Včelaři z Velkých Opatovic letos oslaví pětadevadesát let od svého založení. Adamovská organizace včelařů dokonce funguje už sto let. Typickým včelařem ale nemusí být zkušený člověk v letech. Vztah k medonosnému hmyzu získávají i děti školou povinné. Na Blanensku funguje hned včelařských kroužků mládeže, kde se děti učí poznávat včely a seznamují se s tím, co obnáší včelaření. „Zájem o činnost ve včelařských kroužcích určitě je. Letos se nám podařilo zorganizovat krajské kolo soutěže Zlatá včela. Myslím, že se i daří rozšiřovat počet včelařů a oslovovat mladé lidi. Hodně tomu pomáhá dotační podpora z Jihomoravského kraje. Dostáváme dva miliony korun na podporu zájmového včelařství. Z toho tři sta až čtyři sta tisíc je určeno na podporu včelařských kroužků mládeže,“ sdělil Josef Hanuška. 

V okrese Blansko k dnešnímu dni funguje dvacet včelařských spolků, včelaří zde okolo jedenácti set šedesáti včelařů s deseti a půl tisíci včelstvy. Ti, kteří včelaří, to dělají hlavně od srdce, protože kvůli rozmarům počasí nemají včelaři úplně vždy jistý zisk. „Je to zemědělská činnost a hodně záleží na počasí. Jednou se nám daří, jindy ne. S tím člověk nic nenadělá,“ zhodnotil Miroslav Mašek.

