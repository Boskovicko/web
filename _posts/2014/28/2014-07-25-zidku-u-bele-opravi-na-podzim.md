---
title: Opěrnou zeď u říčky Bělé opraví na podzim
authors: Petra Bílá
category: zpravodajství
tags: 
- 28-2014
- Boskovice
---
Více než půl milionu korun bude stát oprava zhruba dvacet metrů dlouhého a dva až tři metry vysokého úseku opěrné zdi na břehu říčky Bělé u Šmelcovny. Boskovičtí tak navážou na opravu samotného mostu, kterou zvládli v loňském roce. 

S opravou zdi se počítá na měsíce září a říjen. „Tuto investici jsme si naplánovali už při opravě mostu a počítali jsme s tím i při plánování rozpočtu na letošní rok. Tímto bude dokončena oprava mostu na Šmelcovně včetně jeho příslušenství,“ sdělil starosta Boskovic Jaroslav Dohnálek. Místostarostka Boskovic Jaromíra Vítková již dříve ke stavu opěrné zdi sdělila, že podle odborného posouzení není zeď stabilní. „Může spadnout a ohrozit život nebo majetek. Voda je obrovský živel, pracuje, má obrovský tlak a vymílá zpevňující hmoty a kámen ve zdi,“ popsala místostarostka.

