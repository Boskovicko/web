---
title: Příprava na komunální volby finišuje
authors: Tomáš Trumpeš
category: zpravodajství
tags: 
- 28-2014
- volby
- Boskovicko 
---
Volby do zastupitelstev obcí se v České republice uskuteční ve dnech 10. a 11. října. Termín vyhlásil prezident Miloš Zeman a volit tedy půjdeme jako tradičně v pátek a v sobotu. V části republiky se bude souběžně volit také do senátu, jehož třetina se obmění. Boskovicka se to ovšem netýká, neboť jsme senátora volili v roce 2010 a šestiletý mandát mu tedy vyprší až za dva roky.

V současné době finišují přípravy všech stran a hnutí, kandidátní listiny totiž musí být podle zákona na příslušném úřadě odevzdány nejpozději v úterý 5. srpna do 16 hodin. Pak se definitivně dozvíme, kolik kandidátů a kdo konkrétně se o zastupitelské mandáty v té které obci uchází.

### BOSKOVICE

V Boskovicích své kandidáty na čelních postech už oznámily hlavní zavedené strany. Za ČSSD to budou Hana Nedomová, Milan Kolínský a Karel Ošlejšek, za ODS František Sivera, Jaroslav Dohnálek a Marie Žídková, za KDU-ČSL Jaromíra Vítková, Dagmar Hamalová a Marie Zouharová. TOP 09 povede do voleb bývalý tajemník Pavel Vlach, následován stávajícími zastupiteli Dominikem Božkem a Petrem Fialou.  Do čela kandidátky KSČM se postaví Vladimír Farský, dvojkou kandidátky bude Ladislav Topinka a trojkou Josef Opatřil. Schválenou kandidátku mají také boskovičtí Sportovci, ti se však rozhodli ji zveřejnit až na počátku srpna. Jasno stále není v boskovickém hnutí ANO. To má kandidátku sice sestavenou, ale podle stanov ji musí schválit pražské předsednictvo. A to tak učiní až na konci července, jména kandidátů proto budou známa až na samém začátku srpna. Do komunálních voleb jde hnutí ANO v Boskovicích poprvé, ale v parlamentních i evropských volbách se mu zde podařilo poměrně výrazně uspět. Na podzim se tedy uvidí, jestli se ANO etabluje i na komunální úrovni.

### LETOVICE

Zajímavý politický střet čeká Letovice, kde se do čela kandidátky Občanské iniciativy postaví opět Radek Procházka, následovaná Michalem Bulou a Josefem Pařízkem. Občanská iniciativa v roce 2010 poměrně suverénně letovické komunální volby vyhrála, v povolebních jednáních se jí však post starosty získat znovu pro Radka Procházku nepodařilo. Ten se proto stal nejprve místostarostou, později došlo na letovické radnici ke změně a vítěz voleb skončil v opozici. 

Svůj post chce obhajovat současný starosta Letovic Vladimír Stejskal z ODS, k čemuž získal od své strany mandát v podobě čelního místa na kandidátce. Následovat ho budou Petr Janoušek a Marek Chládek. Za ČSSD bude v Letovicích kandidovat z prvního místa Daniela Ottová, na druhém místě ji následuje dosavadní místostarosta Jiří Palbuchta, třetí místo na kandidátce získala Ivana Kvapilová.

Svou kandidátku jistě postaví také letovická KDU-ČSL, žádné jméno však před oficiálním odevzdáním kandidátních listin její zástupci prozrazovat nechtěli.

### VELKÉ OPATOVICE

Změna čeká po dvaceti letech Velké Opatovice. Po pěti volebních obdobích se rozhodl starostenský post znovu neobhajovat třiašedesátiletý lidovec Jiří Bělehrádek. Kandidátku KDU-ČSL proto povede Petr Přichystal. Dosavadní starosta se již dříve pro Boskovicko vyjádřil, že by rád pokračoval v práci ve vedení města kupříkladu jako člen rady, nejvyšší post ve městě však chce přenechat někomu mladšímu. 

Jako lídr povede do komunálních voleb kandidátku předseda místní organizace ČSSD Slavomír Kafka, na druhém místě ho bude následovat Jana Kovářová a na třetím Magda Kolářová. Oproti tomu ODS ve Velkých Opatovicích již před více než rokem zanikla, takže tato strana mít ve městě vlastní kandidátku nebude.

### KUNŠTÁT

Po svém prvním funkčním období bude svůj post jako jednička kandidátky ČSSD obhajovat kunštátský starosta Zdeněk Wetter. Další místa kandidátky nemají kunštátští sociální demokraté dosud schválená. V čele lidovecké kandidátky v Kunštátě stane tentokrát Bohuslav Ježek, další místa na kandidátce nejsou zatím schválena.

O úspěch ve volbách bude znovu usilovat také předchozí starosta Kunštátu Pavel Göpfert. Tentokrát však nepovede kandidátku ODS, které se rozhodla stranickou kandidátku ve volbách vůbec nestavět. Pavel Göpfert proto bude stát v čele Hnutí občanů pro Kunštát, následovat ho bude Kateřina Heilerová a Vladan Horák. V Kunštátě však mívají tradičně úspěch také další kandidátky nezávislých a nestranických uskupení. Na sestavování jedné z nich se opět podílí i Pavel Šimon, další vzniká okolo Petra Sojky.

Své kandidátky v jednotlivých městech a obcích staví také menší strany a nezávislá uskupení. Celkové přehledy kandidátů budou proto známé a závazné až po uzávěrce kandidátek 5. srpna. Zejména menším obcím, ale i případným změnám na politických mapách velkých měst se proto budeme po zveřejnění všech kandidátek věnovat i v dalších číslech Boskovicka.

