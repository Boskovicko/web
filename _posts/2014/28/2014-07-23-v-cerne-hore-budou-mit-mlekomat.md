---
title: V Černé Hoře si mléko natočí z nového automatu
authors: Petra Bílá
category: zpravodajství
tags: 
- 28-2014
- Černá Hora
- zemědělství
---
Jak si zkrátit chvíli při čekání na autobus? Třeba nákupem čerstvého mléka z automatu. V polovině července přibyl mlékomat v Černé Hoře. Je umístěn naproti prodejně s nápoji v blízkosti autobusové zastávky, tedy na dosah místních i dojíždějících. Cena za litr mléka zůstává na patnácti korunách.

Automat provozuje družstvo Zepo Bořitov. „Po automatech v Boskovicích, v Blansku a v Kuřimi je to již náš čtvrtý automat na mléko. Pro Černou Horu jsme se rozhodli, protože je to spádová obec Bořitova, kde hospodaříme. Také jsme samozřejmě chtěli něco udělat pro obyvatele Černé Hory a okolí,“ sdělila ředitelka družstva Zepo Bořitov Ludmila Slavíčková s tím, že pořízení automatu dlouho zvažovali. „Až do letošního roku nebyl provoz automatů pro nás jako pro provozovatele příliš výhodný. Trochu se situace zlepšila poté, co se zdražilo mléko v marketech. Myslím, že pokud zákazníkům nabídneme plnotučné mléko za patnáct korun, je to pro ně zajímavá cena. Navíc se nám na pořízení automatu podařilo získat dotaci z Místní akční skupiny Moravský Kras, což je taky výhodnější, než kdybychom ho platili celý,“ dodala.

