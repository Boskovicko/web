---
title: Mezinárodní den družstev
authors: Petr Meluzín
category: publicistika 
tags: 
- 28-2014
- sloupek
---
To vážně není vtip, tento významný den opravdu existuje. OSN jej vyhlašuje každoročně na jednu červencovou sobotu. Konec konců, co je na tom tak zvláštního. Když se podíváte na seznam významných dnů, napočítáte jich přes osmdesát. Každý čtvrtý den tak máme co slavit. A když si navíc přečtete názvy, nestačíte se divit. 

Děti mají svůj mezinárodní den v červnu, v listopadu navíc ještě Světový den dětí, v srpnu zase slaví mládež. V březnu mají Mezinárodní den ženy, které si k tomu přidaly ještě Den matek a v říjnu dokonce Mezinárodní den žen na venkově. I muži mají své dny, to ví díky reklamě každý - v červnu Den otců a v listopadu Den mužů. Svůj den mají nevidomí, neslyšící, invalidé, diabetes, tuberkulóza i Alzheimerova choroba. Půjde-li to tak dál, budeme si každý den mezinárodně připomínat několik diagnóz. Zatímco na 4. říjen připadá Mezinárodní den ochrany zvířat, v dubnu mají svůj den zvířata laboratorní. Ta si ochrany moc neužijí, tak ať mají alespoň vlastní svátek. Na apríla slavíme den ptactva a 2. května zase den ptačího zpěvu. Zatímco v květnu je Světový den bez tabáku, 16. listopadu máme Den bez cigaret a hned 20. listopadu Mezinárodní nekuřácký den. Celkem tři svátky a výsledek nevalný. Svůj den mají v srpnu dokonce leváci (neplést s levičáky), tak proč by nemohl být Mezinárodní den družstev?

První družstva vznikala už v polovině 19. století (v Praze jedno z nejstarších družstev na světě v roce 1847), rozhodně tedy nejde o komunistický výmysl. Především se ale družstevní vlastnictví údajně ukázalo během krize v roce 2008 a dalších letech jako odolnější než jiné formy vlastnictví. Navíc má družstevní vlastnictví výrazně blíž demokratickým principům a je sociálně spravedlivější. Když Argentina v 90. letech zbankrotovala, mnoho podniků přešlo do družstevního vlastnictví, dnes v argentinských družstvech pracuje asi 10 milionů lidí. Španělské družstvo Mondragón, založené katolickým knězem, ustálo i bez restitucí soustředěný tlak ultrapravicového režimu generála Franca, existuje více než 50 let a zaměstnává přes osmdesát tisíc lidí. Zaměstnanecké spoluvlastnictví a s ním spojený pocit zodpovědnosti jsou prý příčinou vyšší produktivity práce než v jiných firmách.

OSN, která Mezinárodní den družstev vyhlásila, také vyzvala členské země k podpoře družstevnictví. Družstva jsou totiž považována za perspektivní alternativu především v malém a středním podnikání. Jen naše televize a noviny na tento oproti mnoha zmíněným svátkům docela významný den zase nějak zapomněly.

