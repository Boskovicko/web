---
title: Hlavními hosty festivalu Ibérica jsou letos taneční ekvilibristé Lucía Campillo a Jesús Carmona 
authors: Tomáš Trumpeš
category: kultura
tags: 
- 28-2014
- Boskovice
- Praha
- Brno
---
Jedenáctý ročník festivalu španělské kultury Ibérica nabídne podle pořadatelů také letos nezapomenutelné koncertní zážitky, virtuositu instrumentalistů, krásu a eleganci tanečnic, vášeň a nespoutanost tanečníků i neopakovatelnou atmosféru jižního Španělska. 

Akce se koná v Boskovicích, v Brně a v Praze od pondělí 11. do soboty 16. srpna a vedle koncertního programu nebudou chybět oblíbené taneční lekce flamenka, salsy či argentinského tanga. „Návštěvníci budou mít také příležitost naučit se temperamentní hře na cajón či flamenkovou kytaru, popřípadě uvařit pravou španělskou paellu. Nejatraktivnějším lákadlem koncertního programu je představení Ekilibrio Flamenco tanečníků Lucíe Campillo a Jesúse Carmony,“ doplnili pořadatelé. Podstatná část programu včetně závěrečného galakoncertu, festivalových dílen a kurzy se i letos konají v Boskovicích. 

Program festivalu Ibérica zahájí v pondělí 11. srpna v 19 hodin vernisáž fotografií v brněnském kině Art, kde následně odstartuje také přehlídka španělských filmů. 

„Letošní bohatý doprovodný program okoření festivalové dění projekcemi španělské a iberoamerické kinematografie, výstavou fotografií s flamenkovou tematikou, ochutnávkami španělských vín a delikates nebo hned dvěma večerními fiestami. Milovníky módy čeká flamenkový bazar v zámeckém skleníku, zájemce o zdokonalení se ve španělštině zase intenzivní kurz španělštiny pod vedením rodilých mluvčích,“ popsali pořadatelé Ibéricy.

Hned druhý festivalový den, v úterý 12. srpna, začnou v Boskovicích fungovat festivalové dílny a večer se v zámeckém skleníku uskuteční také první festivalový koncert. Od 19.30 zde vystoupí tanečníci Ivan Vargas, Virginia Delgado, Lucía Čellárová, Petra Šťastná, Zuzana Čorejová, Veronica Roa; kytaristé Luis Mariano, Petr Vít, Morenito de Triana a hráč na perkuse Michal Cába.

Ve středu 13. srpna v Boskovicích budou opět probíhat dílny a od 21 hodin v zámeckém skleníku přehlídka flamenkové módy a flamenkový bazar. 

Ve čtvrtek vedle dílen budou Boskovice hostit také doprovodnou filmovou projekci v kině, další z festivalových koncertů proběhne tentokrát v brněnském divadle Husa na provázku.

Páteční program nabídne koncert pražskému publiku v divadle ABC, v boskovickém zámeckém skleníku se bude od 21 hodin konat Fiesta latina.

Poslední festivalový den, v sobotu 16. srpna, v boskovickém zámeckém skleníku proběhne od 13 hodin fiesta účastníků dílen, od 18 hodin ochutnávka španělských vín a delikates a od 20 hodin festival uzavře na zámku Závěrečný slavnostní galakoncert. Hlavními hvězdami zde budou členové Ekilibrio Flamenco tanečníci Jesús Carmona a Lucía Campillo, dále Luis Mariano – kytara,  Miguel Cheyene – perkuse a Moi de Morón – zpěv.

„Festival Ibérica je nejvýznamnější akcí svého druhu v ČR a za dobu své historie představil domácímu publiku elitu flamenka. Mezi tu se řadí i letošní hlavní hvězda Ibériky, proslulý tanečník z Barcelony Jesús Carmona, jenž si vedle instrumentálních ekvilibristů ve vlastní kapele přiveze i uhrančivou tanečnici Lucíu Campillo. Carmona ve svém stylu propojuje klasické baletní vzdělání a zkušenosti ze Španělského národního baletu s nespoutaností, syrovostí a citovostí pravého flamenka. Ač není rodilý Andalusan, flamenco má v krvi a věnuje se mu již od dětství,“ uvádějí pořadatelé.

Devětadvacetiletý Carmona získal ocenění Premio Desplante i titul nejlepší tanečník v soutěži Certamen de Danza Española y Flamenco, které přísluší výhradně stylovým flamenkovým interpretům. Je na prahu ideálního flamenkového věku, kdy se v tanci vedle technické brilance projevuje i narůstající životní zkušenost. Do ČR přijíždí vůbec poprvé.

Nejen taneční lekce horkokrevného flamenka, salsy či argentinského tanga, ale také příležitost naučit se temperamentní hře na cajón či flamenkovou kytaru, popřípadě uvařit pravou španělskou paellu nabídnou letošní festivalové dílny, které povedou renomovaní domácí i zahraniční lektoři. Součástí festivalu Ibérica bude i letos výuka španělštiny – intenzivní jazykový kurz s rodilým mluvčím. Kompletní nabídka kurzů se nachází na festivalových stránkách [iberica.cz](http://www.iberica.cz/), kde je také možné se do jednotlivých kurzů přihlásit.

Předprodej vstupenek na festivalové akce probíhá v síti Colosseum, v boskovickém informačním středisku a ve vybraných předprodejích po celé republice.

