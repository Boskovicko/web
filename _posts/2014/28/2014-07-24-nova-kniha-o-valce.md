---
title: Nová kniha přibližuje první světovou válku na Kunštátsku
authors: Anna Dudková
category: kultura
tags: 
- 28-2014
- Olešnice
---
K připomenutí letošního kulatého výročí začátku první světové války se v našem regionu připojí další významná akce. V Olešnici se uskuteční křest zbrusu nové knihy První světová válka a soudní okres Kunštát, kterou napsal olešnický starosta Zdeněk Peša.

„V knize se věnuji první světové válce z pohledu naší oblasti. Zpracovávám v ní deníky, vzpomínky a fotografie lidí z Olešnice a okolí. V kunštátském soudním okresu na začátku války žilo dvacet pět tisíc obyvatel, z toho čtyři a půl tisíce mužů bylo naverbováno. To znamená, že snad z každé chalupy odešel jeden mužský, často i víc. Z těchto čtyř a půl tisíce mužů šest set padlo a mnoho dalších zůstalo nezvěstných. Tato vzpomínka je stále živá, povedlo se tedy sesbírat různé vzpomínkové materiály, pohlednice a fotky z války, ale také dosud nepublikovaný propagační materiál Rakouska-Uherska,“ popsal knihu autor Zdeněk Peša.

Kromě konkrétních osudů a vzpomínek najde v knize čtenář i obecný úvod o životě v tehdejším Rakousko-Uhersku, které podle autora nebylo zdaleka tak macešské, jak se tvrdí dnes. 

Kniha má 198 stran a práce na ní zabrala Zdeňku Pešovi jeden a půl roku. „Velmi mi pomohli pamětníci vyprávěním o svých příbuzných, kteří se války zúčastnili, i poskytnutím dobových materiálů,“ poděkoval všem podporovatelům Peša. Vydání knihy umožnilo spojenectví Dobrovolného svazku obcí Olešnicko, Sdružení obcí Kunštátsko-Lysicko a Jihomoravského kraje. Ti se podíleli na financování knihy. 

Křest knihy se uskuteční v sále kina v olešnickém kulturním domě, a to v neděli 27. července v 19 hodin. Před samotných křtem proběhne od 18 hodin pietní vzpomínka a pocta padlým u pomníku před školou.

