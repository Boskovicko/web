---
title: V synagoze zahájí výstavu Markéty Králové
authors: Tomáš Trumpeš
category: kultura
tags: 
- 28-2014
- Boskovice
---
Výstava kreseb a grafických prací Markéty Králové nazvaná Genese bude slavnostně zahájena ve čtvrtek 24. července v 16 hodin v boskovické synagoze. Úvodní slovo na výstavě pořádané Muzeem Boskovicka pronese kurátor výstavy Jan Vykoukal. 

Markéta Králová se narodila 14. října 1952 v Praze, vystudovala Vysokou školu uměleckoprůmyslovou, ateliér grafiky a ilustrace. Je členkou Sdružení českých umělců grafiků Hollar. Věnuje se volné grafice, kresbě, ilustraci a užité grafice. Absolvovala řadu samostatných výstav a pravidelně se účastní také kolektivních výstav volné i užité grafiky a kresby, zejména pořádaných SČUG Hollar, dále se představila na výstavách Grafiky roku či Bienále kresby Plzeň. Její díla jsou zastoupena v soukromých sbírkách v České republice i v zahraničí, kupříkladu v Belgii, Finsku, Japonsku či Švýcarsku.

„Po celá léta se věnuji grafice a kresbě, většinou volné, někdy spojené s prácí ilustrátorky, nebo s tvorbou exlibris, novoročenek. Náměty pro svou práci nacházím v přírodě a v reflexi toho, co z ní vnímám. V posledních letech se vyhranily dvě polohy, práce s konkrétní kresbou, blízkou poloze studií a druhá blízká abstraktnímu projevu. Pracuji výhradně v technice hlubotisku, leptu,“ uvedla Markéta Králová, která pravidelně pobývá také v Kunštátě.

Výstava v synagoze potrvá do 28. září. Druhý den po vernisáži, v pátek 25. července v 16 hodin, se v synagoze koná setkání s autorkou a kurátorem výstavy.

