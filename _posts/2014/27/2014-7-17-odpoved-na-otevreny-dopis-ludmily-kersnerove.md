---
title: K boskovické základní umělecké škole
authors: Jaroslav Kolčava
category: napsali nám
tags: Boskovice ZUŠ 27-2014 
---

Asi bych měl nejprve říct něco o sobě. Od roku 1971 jsem učitelem hudby na Základní umělecké škole v Boskovicích. Asi 20 roků jako učitel a zbytek jako zástupce třem ředitelům školy. Dnešním dnem jsem čerstvý důchodce.

Co nám dalo úsilí, aby za doby, kdy hrozilo, že bude Lidová škola umění vrácena na úroveň osvěty, se podařilo naše umělecké školství zařadit do sítě škol jako Základní uměleckou školu s návazností na středoškolské a vysokoškolské vzdělání. Deset let nazpátek byl vytvořen tlak shora, aby kvalita výuky na všech typech škol byla především ošetřena vzdělaností učitelů. To se netýkalo jen uměleckých škol, ale především základních škol, kde muselo odejít mnoho učitelů s nedostatečným vzděláním. 

Ředitelé uměleckých škol byli postaveni před skutečnost, že učitelé, kteří nesplňují tyto podmínky, mají čas na to, aby si doplnili vzdělání. To také většina učitelů udělala a předpokládalo se, že do deseti let bude vzdělanost učitelů 100%. Bohužel se stalo, že někteří učitelé hřešili a spoléhali na to, že to nějak dopadne, tak jak to deset let procházelo. 

Ministerstvo školství oznámilo, že termín 1. 1. 2015 je konečným termínem, kdy ve školství nebude zaměstnán učitel bez příslušného vzdělání. Před tento nelehký úkol byla v roce 2012 postavena, hned po jmenování, nová ředitelka. Tři učitelé o tomto problému dlouho věděli, ale zřejmě předpokládali, že se to zase nějak udělá nebo vyřeší. Je pravda, že se jedná o učitele, kteří se svými žáky zrovna nemají výsledky, které by dosahovaly okresní, krajské, neřkuli celorepublikové úrovně. Cyklus tříletých soutěží uměleckých škol je zpětná kontrola učitelů, jak si stojí v konkurenci jak svých kolegů, tak v konkurenci ostatních uměleckých škol nejen v Jihomoravském kraji. Odchod žáků u těchto učitelů po druhém, třetím nebo čtvrtém roce, když mají možnost studovat 1. a 2.stupeň, to znamená ve většině případů zhruba 12 roků, svědčí o špatné výuce učitele. Naše škola se přitom může chlubit svými žáky ve všech čtyřech oborech. Naši žáci se objevují v celostátních projektech, jako jsou např. Mozartovy děti, letošní úspěchy v ústředních kolech klavírních či smyčcových soutěží. Tím se zvětšuje úroveň mezi žáky od jednotlivých učitelů.

Je to utopie, ale kdo by nechtěl mít v téměř čtyřicetičlenném kolektivu jen ty nejskvělejší učitele, kteří se pohybují kvalitativně aspoň na úrovni krajů.

Učitelé, kteří nemají vzdělání ani kvalitu výuky, nemají na základní umělecké škole co dělat. Základní školství je zodpovědnost, jak žák bude připraven na střední a posléze na vysokou školu. Výsledky práce jsou okamžitě slyšet. Tady se okamžitě projevuje výsledek práce učitele.

Podpora ředitelky v tomto směru je z mé strany jednoznačná. Požadavky umělecké rady na kauzu „Prudíková“ vyústily k odchodu učitelky tanečního oboru. 450 žáků hudebního oboru versus cca 35 žáků v tanečním oboru logicky řešila ředitelka ve prospěch hudebního oboru a jeho požadavkům uvolnit koncertní sál. Prostory nového tanečního oddělení byly vytvořeny dle požadavků aprobovaného učitele. Měl by se někdo přijít podívat, jak se taneční oddělení s příchodem učitele Petra Palase prezentuje. 
Posláním učitele je především učit a naučit. Jak může kritizovat jeden druhého, když nemá vzdělání a nedosahuje úrovně třeba svého kolegy a ještě se schovává za odborovou organizaci. 
Po čtyřiceti třech letech, které jsem věnoval práci na umělecké škole, si ani v nejmenším nemyslím, že nová ředitelka (druhým rokem ve funkci) nemá zájem o dobré jméno Základní umělecké školy v Boskovicích. Určitě čas ukáže, že kroky, které ředitelka dělá, jsou správné a negativní informace, které se od stále stejných učitelů šíří, nic neřeší, ale poškozují dobré jméno školy.