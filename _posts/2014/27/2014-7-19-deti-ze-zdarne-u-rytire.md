---
title: Děti ze Žďárné přijely za rytíři na hrad
authors: Kateřina Fečová
category: napsali nám
tags: Žďárná 27-2014 
---

Dne 20. června realizovala třída 2. B SPgŠ Boskovice program pro děti z Mateřské školy Žďárná v rámci týdenního projektu Středověk. Děti v pátek přijely do Boskovic a jejich úkolem bylo projít danou trasu ke hradu a splnit úkoly na všech stanovištích.

Na každém je čekala dvojice v krásných středověkých kostýmech s úkolem – střílení z luku, házení kroužků na meč, zabíjení saně, navlékání korálů a dobývání hradu. Přestože některé děti byly hodně malé, zhostily se úkolů na výbornou. V cíli bylo připraveno plno dalších aktivit. Na hradě všechny přivítal jeho pán král Štěpán z Knínic a vyzval poddané, aby hledali klíče a truhlici s pokladem. Poté se konal pravý středověký bál, kde jsme předvedli středověký tanec, a vyvrcholením byla královská hostina – opékání špekáčků. Děti měly také příležitost seznámit se s brněním středověkého rytíře, některé části si vyzkoušet a potěžkat si jeho meč. Dětem i paním učitelkám se program líbil, přálo nám i počasí a radost v očích dětí ze stráveného dopoledne pro nás byla největší odměnou.