---
title: Anketa s účinkujícími a návštěvníky festivalu Boskovice
excerpt: "Ptali jsme se účinkujících a návštěvníků, jaký mají vztah k festivalu a Boskovicím."
authors: Anna Dudková
category: kultura
tags: Boskovice ankety 27-2014 
---

### Anketa s účinkujícími

1. Jak se Vám tady účinkovalo a jaký máte vztah k festivalu Boskovice? Byli jste tu už někdy?
2. Stihli jste poznat město? Jak se vám tady líbí?

**Petr Nikl**, známější spíše jako autor maleb i roztodivných objektů, je i osobitým písničkářem. Pro festival Boskovice 2014 speciálně vytvořil vystoupení s názvem Bosé obrazy, Akční písně, s improvizovaným tancem drobných objektů.

1. Účinkovalo se mi tu dobře, je tu výborná, soustředěná atmosféra. Líbí se mi, jaká jsou zde kontrastní místa, hraje tu jazz, ale najdete i intimní dvoreček Panský dvůr, který je přitom pod širým nebem. Je to pěkně pestré.
2. Zatím jsem jen prošel od nádraží židovským městem sem do Panského dvora, víc snad stihnu večer.

**Irena Dousková**, spisovatelka, k jejímž nejznámějším dílům patří Hrdý Budžes a Oněgin byl Rusák. Na festivalu četla ze své nové knihy Medvědí tanec popisující poslední měsíce nemocného Jaroslava Haška na Lipnici.

1. Už jsem tu byla dřív, je to asi osm nebo devět let. Organizátoři mě na festival už několikrát zvali, takže letos to konečně vyšlo. Mně se to moc líbilo, četlo se mi dobře a lidí přišlo hodně. Spíš by to ale měli posoudit posluchači.
2. Město znám už z minulého účinkování, to jsme se tu prošli.

**Miloš Doležal**, rozhlasový redaktor, básník a publicista. Je autorem řady rozhlasových dokumentů z období druhé světové války a komunistických represí 50. let, dále literárních pořadů, portrétů a cestopisných cyklů. Na festival přijel s pořadem Jako bychom dnes zemřít měli, který vypráví o životním příběhu číhošťského faráře a mučedníka komunistického  režimu, P. Josefa Toufara.

1. K festivalu mám vztah velice pozitivní, pocházím z tohoto kraje, cítím se tu jako doma a líbí se mi tu, i když zde na festivalu jsem poprvé. Vystoupení jsme měli v klášterním sklepě, který se k tématu skvěle hodí, bylo to dobře vybráno.
2. Boskovice znám, jezdím sem za přáteli a známými. Teď se pojedu podívat po vesnicích, ze kterých pochází moje rodina, takže je to pro mě takové putování za kořeny.

### Anketa s Boskovickými

1. Jaký máte vy jako místní vztah k festivalu Boskovice a jak ho hodnotíte?
2. Co z programu vás letos nejvíc zaujalo?

**Martina, 25 let**

1. Chodím sem už od dětství, tak od pěti let. S rodiči jsme vždycky šli na divadla, takže sem z nostalgie chodím pořád. A stále hlavně na divadla. Kapely moc neznám, ale aspoň objevím něco nového. Je to tu fajn, někdy lepší, někdy méně dobré. Rozhodně se ale festival nezhoršuje.
2. Divadla mě letos trošku zklamala, na druhém sobotním představení na hradě bylo přeplněno, že se tam nedalo dostat. Jinak letos poprvé jsem na festivalu s dítětem, takže nemám nic naplánovaného, řídím se podle něj.

**Petr, 52 let**

1. Vztah k festivalu mám kladný velice. Letošní ročník je dobrý jako ostatně každý rok.
2. V pátek byla výborná večerní scéna v letňáku, dramaturg měl šťastnou ruku při výběru skupin. Nejvíc jsem se letos těšil na páteční DVA a sobotní WWW.

**Karina, 19 let, a Izabela, 18 let**

1. K festivalu máme vztah odmalička, chodíme sem od dětství. Letos je to oproti loňsku slabší.
2. Líbili se nám DVA a polská kapela Akurat, taky jazz ve skleníku byl v pátek vynikající.

**Miroslav, 32 let, Boskovice**

1. Blízký – mám to blízko. Ale mám pocit, že festival je rok od roku horší.
2. Chodím hlavně na divadla, letos se mi nejvíc líbilo představení Loco: Motion company: Schein wie die Levone na hradě.

**Roman, 33 let, Boskovice**

1. Chodím sem rád, je to pro mě nejvýznamnější akce za celý rok. Poslední dobou ale neznám žádné kapely, podobně jako asi většina mých známých. Takže spíš jen zkouším, co by se mi mohlo líbit. Je tu ale skvělá atmosféra a spousta kamarádů.
2. Těším se nejvíc na divadla na hradě a na večerní scénu.