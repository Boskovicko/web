---
title: Mistrovství ČR v Truck Trialu 2014
category: sport
tags: Kunštát 27-2014 
---

Další letošní závod  Otevřeného mistrovství ČR v Truck trialu  se uskuteční v pískovně Kora u Kunštátu na Moravě. V pořadí pátý letošní závod se koná o víkendu 16. a 17. srpna. Těšit se můžete na ukázky dovednosti řidičů nákladních vozidel, jezdících v terénu a rozdělených do několika kategorií. V závodech uvidíte speciálně upravené vozy různých značek.

Závodníci mají vždy za úkol projet vyznačenou sekci bez dotyku označených branek a navíc v daném časovém rozhraní. Často jsou závodní vozy opravdu na hraně a ne zřídka dochází k jejich převrácení. To je také jedním z důvodů proč být u toho, byť jako divák. Na startu nové sezóny diváci uvidí nejenom stálé trialisty a všechny loňské mistry ČR, ale také mnoho nováčků, kteří si koupili již hotové auto, nebo si postavili nové.
Mistrovství ČR v Truck trialu se skládá letos z pěti závodů, některé závody budou obohaceny o účast posádek trialového klub v Německu. Veškeré termíny závodů, novinky, loňské výsledky a fotogalerie najdete na stránkách [trucktrial.cz](http://trucktrial.cz/).

Truck trial je sport, který je o jezdeckém umění, o tom jak překonat zdánlivě nepřekonatelné. Na všech závodech se projíždí abnormálně těžký terén, někdy i uměle vytvořený. Nejde jen o to zdolat prudký svah, je to o tom se v tomto terénu orientovat a projet stanovenou sekci a umístěné branky i za cenu, že nevíte, zda zákony o zemské přitažlivosti budou platit, nebo je posunete o něco dál. Ale otázku, zda se v sekci, kde je plno bahna i vody, utopí, nebo úspěšně projede, si závodníci pokládají až po závodě. Hranice, o které si člověk myslí, že je nepřekonatelná, je ve skutečnosti mnohem, mnohem dál. Nic pro slabé nátury. Je to sport pro opravdu silné jedince.

Soutěž probíhá v 7. kategoriích: S1 – MB Unimog, Tatra 805, S2 – MB Unimog, IFA W50, Avia, Praga, Viza ROSS, S3 – Tatra 138, Praga V3S, Liaz, Viza ROSS, S4 – Tatra 813 a 815 6x6, Ural, S5 – Tatra 813 8x8, P1 a P2 kategorie malých a velkých unikátních prototypů, kdy každý z vozů je originál.

### Program

Sobota 16. srpna: 7.00–10.00 Přejímky vozidel, 10.00–10.15 Rozprava a zahájení závodů, 10.30–18.30 Soutěže v sekcích, 20.00–1.00 Diskotéka s Karlem Fialou.

Neděle 17. srpna: 8.45–9.00 Rozprava a zahájení závodu, 9.00– 16.00 Soutěže v sekcích, 17.00–18.00 Vyhlášení výsledků.