---
title: Zemřel Jiří Fusek
cover-photo: http://i.zoul.cz/2SJsaIs.jpg
authors: Jitka Melkusová
category: publicistika
tags:
- Černá Hora
- 27-2014 
---

V pondělí 30. června večer zemřel Jiří Fusek. Na černohorském pivovaru zavlála hned  následujícího dne černá vlajka. Aby ne. Majoritním vlastníkem pivovaru a jeho prokuristou byl od roku 1996 až do konce roku 2009, kdy se v pětašedesáti letech rozhodl odejít na odpočinek a odstěhoval se do Rožnova pod Radhoštěm. 

Znal se s každým zaměstnancem a své podnikání a působení v regionu bral velmi osobně. Jeho přesvědčení o nezbytnosti podpory regionu, v němž působil, se odrazilo v podpoře cestovního ruchu, stavbě čerpací stanice, rekonstrukci řady pivnic a restaurací na Boskovicku, ale i v Brně. Své názory a představy o podnikání se snažil prosazovat i prostřednictvím politiků, v nichž se ale podle svých slov většinou velmi zklamal. Za jeho působení v černohorském pivovaru se pivovar zařadil mezi největší sponzory kulturních a sportovních akcí v regionu.

Za svoji činnost obdržel Jiří Fusek v roce 1997 cenu Podnikatel roku Jihomoravského kraje.