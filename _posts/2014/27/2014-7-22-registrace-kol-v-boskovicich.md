---
title: Nechat si zaregistrovat kolo lze už i v Boskovicích
authors: M. Krajíčková
category: zpravodajství
tags: Boskovice cyklistika 27-2014 
---

Nechat zaevidovat své kolo do Centrálního registru jízdních kol bylo na Boskovicku možné jen pomocí on-line registračního formuláře na webových stránkách [www.cerek.cz](http://www.cerek.cz/) nebo u autorizovaného partnera v jiných částech republiky. Od května se do tohoto projektu zapojila i Městská police Boskovice.

„V současné době je registrováno v systému CEREK v celé ČR kolem 7,5 tisíc jízdních kol, z toho 86 je vedeno jako odcizených, již 9 kol se podařilo vrátit jejich majitelům,“ uvedl aktuální čísla o registrovaných kolech David Krátký, ředitel MP Boskovice. Občané z celého regionu, ale nejen oni, protože registrace není omezena na místo pobytu, si tak mohou téměř kdykoliv přijít se svým kolem a s dokladem totožnosti na služebnu Městské policie. K registraci je potřeba znát výrobní číslo rámu kola a uhradit poplatek 50 korun na pět let. V rámci registrace nabízí strážníci možnost kolo vyfotit. Majitel takto zaevidovaného kola na něj obdrží nálepku, která by mohla odradit případné zloděje „Pokud dojde ke krádeži kola, změní majitel v centrálním registru status kola jako odcizené. V případě kontroly pak budou strážníci ihned vědět, zda kolo, které mají před sebou, nebylo někde v republice odcizené. Toto si může zjistit i případný zájemce o nákup ojetého kola,“ dodal Krátký.