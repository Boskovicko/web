---
title: Ztráta nemocnice za loňský rok skončila na 15,5 milionech
authors: Tomáš Trumpeš
category: zpravodajství
tags: Boskovice nemocnice 27-2014 
---

Již v září loňského roku informovalo vedení boskovické nemocnice společně se zástupci města, jakožto jejího vlastníka, že na základě nastavení úhradové vyhlášky a především požadavků zdravotních pojišťoven za vratky poskytnuté péče v roce 2012, se může nemocnice v roce 2013 dostat do hospodářského propadu až dvacet milionů korun. Nakonec tato ztráta činí něco přes 15,5 milionu korun. Účetní uzávěrku s tímto výsledkem schválila na svém posledním zasedání městská rada, která je zároveň valnou hromadou nemocnice.

„Je to záležitost, která se očekávala. Provozní ztrátu se nakonec podařilo stáhnout, protože už od září nebyl ani jeden další měsíc v záporném hospodářském výsledku. Výsledek není žádná katastrofa, nic, co nemůže obchodní společnost potkat. Za uplynulá léta má nemocnice zhruba 25 milionů nerozdělený zisk, takže stávající ztráta se převede a tento zisk nastřádaný z předchozích let se zhruba o těch 15 milionů sníží. Podstatné je, že od září se hospodaření nemocnice začalo měnit do černých čísel. Vliv měla spořící opatření, jednání s pojišťovnami a hlavně nová úhradová vyhláška,“ vyjádřil se boskovický starosta Jaroslav Dohnálek.

S výsledným číslem je spokojen i jednatel nemocnice Dan Navrátil. Ten navíc vysvětluje, že hospodaření nemocnice v roce 2013 bylo ještě úspěšnější, protože jsou v něm zahrnuty i ztrátové účetní položky z roku 2012. „S výsledkem jsem hodně spokojen, protože původní propad se čekal okolo 20 milionů korun a hospodaření za loňský rok skončilo ve ztrátě 6,5 milionů. Zbytek z té výsledné částky více než 15 milionů tvoří další dohadné položky z roku 2012 a vysoké dohadné položky za rok 2013, které by mohly být zahrnuty až do roku 2014. Ale my jsme chtěli hospodaření vyčistit, proto jsme je zahrnuli. A zároveň jsou zahrnuty i velké odpisy, protože nemocnice má samozřejmě značný majetek. Ale to jsou účetní operace, čisté hospodaření za loňský rok nakonec skončilo ve ztrátě 6,5 milionu a od září jsme stále v plusu. Myslím, že se nám podařilo odvést velký kus práce,“ vysvětlil jednatel Dan Navrátil.

Kladné hospodářské výsledky se tedy od zářijového obratu daří držet i v letošním roce, za první kvartál roku 2014 je nemocnice podle Jaroslava Dohnálka asi 3,6 milionu v zisku. Za záporný hospodářský výsledek v roce 2014 podle starosty nenese odpovědnost toto vedení nemocnice, ale především stará úhradová vyhláška, která byla kritizována mnoha zdravotnickými zařízeními v celé republice. „Myslím, že pro nerozkolísání situace v nemocnici bylo správné, že jsme nepřistoupili k žádnému snižování odměňování lékařů,“ dodal boskovický starosta. 
S atmosférou v nemocnici je spokojený i jednatel Navrátil. „Nemůžu hovořit za všechny, ale v nemocnici je stabilizovaná personální situace. Všechna oddělení jsou dostatečně zajištěna. A myslím, že atmosféra se pročistila, prvotní nedůvěra pominula a vztahy jsou dobré,“ uzavřel Dan Navrátil.