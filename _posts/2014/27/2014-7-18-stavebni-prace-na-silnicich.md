---
title: Prázdninové cestování komplikují stavební práce na silnicích
cover-photo: http://i.zoul.cz/1Dx9JAA.jpg
authors: Andrea Šrámková
category: zpravodajství
tags: Boskovicko doprava 27-2014 
---

Cestování a prázdniny patří neodmyslitelně k sobě, léto je však i dobou, kdy mají plné ruce práce silničáři. Aby dali vozovku do pořádku, mohou cestu k cíli nepříjemně prodloužit nebo zkomplikovat. Na Boskovicku se pracuje v současné době například za Letovicemi směrem na Svitavy, ale také směrem na Křetín a Horní Poříčí, s dalším omezením dopravy je potřeba počítat na okraji Sebranic při výjezdu na Kunštát i v samotném Kunštátě. Radost řidičům neudělá ani cesta na Prostějov, při ní narazí na uzavírku Protivanova, přičemž objížďka začíná už ve Žďárné.

Dopravu na hlavním tahu Brno – Svitavy od posledního června zpomalují stavební práce přes obce Skrchov a Borová. „Probíhá zde budování přechodu pro chodce v rámci akce Bezpečný přechod,“ uvedla Nina Ledvinová, tisková mluvčí Ředitelství silnic a dálnic. „Stejná akce je i příčinou dopravních omezení v Kunštátě,“ doplnila. Zde je dočasně kvůli bezbariérovým úpravám přechodů silnice zúžena na 4,5 metru. Hotovo by v obou případech mělo být do 4. srpna.

Oproti tomu s částečnou uzavírkou na silnici I/19 v Sebranicích, kde prochází opravou opěrná zeď, se počítá až do 30. listopadu. 

Největší rekonstrukci komunikací v regionu v současné době představuje oprava silnice mezi Letovicemi a Horním Poříčím, přičemž jde o dvě samostatné stavby – mezi Letovicemi a Křetínem a mezi Horním a Prostředním Poříčím. Provoz je veden kyvadlově v jednom jízdním pruhu a řízen semafory, které se podle opravované části postupně posunují. „Úsek Letovice – Křetín je z důvodu zachování silničního provozu mimo tranzitní dopravu nad 6 tun rozdělen do šesti úseků,“ uvedla Eva Zouharová, vedoucí technicko správního úseku Správy a údržby silnic Jihomoravského kraje. „V celém úseku se provedlo odfrézování původní živičné vozovky a nyní probíhá recyklace podkladních vrstev vozovky a pokládka ložné živičné vrstvy vozovky. V současné chvíli máme takto dokončen úsek 3 a 6. Nyní se pracuje na úseku 2 a 5. Po dokončení uvedených prací v celém úseku se za plné uzavírky položí poslední, obrusná vrstva vozovky. Omezení provozu na této etapě musí být ukončeno do 20. srpna. Na úsek Prostřední Poříčí – Horní Poříčí probíhají v současné chvíli přípravné práce. Omezení provozu bude stejné jako na předchozím úseku se zprovozněním do 20. října,“ popsala postup prací, které si vyžádají investici téměř 55 milionů, Eva Zouharová. 

Na dlouhodobou uzavírku obce narazí řidiči i v Protivanově. „Oprava silnice II/150 je zde rozdělena na tři etapy, teď probíhá první,“ sdělil Radomír Všetička ze Správy silnic Olomouckého kraje. Při ní je od 23. června uzavřen Protivanov od začátku obce při příjezdu z Boskovic po křižovatku směrem na Bukovou. Právě přes Bukovou, Benešov a Suchý je ze Žďárné do Protivanova vedena obousměrná objížďka. Ta je plánovaná do 3. srpna. Poté ji vystřídá uzavírka druhé poloviny obce, tedy od zmíněné křižovatky po konec obce směrem na Prostějov. Objížďka opět povede přes Bukovu, ale tentokrát dále na Lipovou do Prostějova. Druhá etapa by měla být dokončena do 25. srpna. V období mezi 26. srpnem a 30. zářím dojde i na opravu samotné křižovatky.

„Na dobu prázdnin plánujeme ještě tři akce,“ prozradila dále Eva Zouharová. „Na silnici III/3769 to bude průtah Bedřichovem, kde půjde o kompletní rekonstrukci silnice včetně budování nové kanalizace, přeložky vodovodu, plynovodu a telefonních kabelů. Stavební práce budou probíhat za úplné uzavírky a zahájeny budou v prázdninových měsících, přesné datum ještě neznáme. Druhou akcí je obnova krytu vozovky na silnicích III/01849, 01850 spojujících Kunštát, Hluboké a Touboř. Stavba je rozdělena do etap a bude se za plné uzavírky provádět o víkendech. Třetím místem jsou Boskovice. Od 11. do 19. srpna se bude dělat nový povrch vozovky v Šemberově ulici,“ upřesnila dále Eva Zouharová.
