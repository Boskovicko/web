---
title: Moravský Ultramaraton vyhrál opět Orálek
cover-photo: http://i.zoul.cz/bPZ3gPE.jpg
authors: Lubomír Slezák
category: sport
tags:
- okres Blansko
- běh
- 27-2014 
---

Sedm maratonů proměnil v sedm prvních míst. Ve všech etapách mu soupeři hleděli na záda. Loňské prvenství v Moravském Ultramaratonu obhájil Daniel Orálek (MS Brno) v celkovém čase 23:03:04, druhé místo také obhájil Michal Kovář (TJ Slavoj Banes Pacov) – 24:20:59. Je zajímavé, že se oba oproti loňským výsledkům shodně zlepšili o 30 minut. Třetí celkově byl Josef Cacek 24:47:58 (Cáca Team Tišnov), který úspěšně navázal na loňské prvenství při MiniMUM.

Čtvrtý byl Ivan Šarlinger (26:05:16), pátý Robert Šamonil (27:52:48), šestý Jaroslav Kuben (28:21:31), sedmý první zahraniční běžec Wieslaw Prozorowski (28:49:30).

Mezi ženami suverénně zvítězila Zdeňka Komárková (30:01:47), která v celkovém pořadí vybojovala úžasné jedenácté místo, se čtyřhodinovým náskokem před Sigrid Hoffman z Německa (34:08:07), třetí doběhla Justyna Grzelak (35:40:24) a čtvrtá Alena Žákovská.

Ve tříetapové variantě MiniMUM zvítězil mezi muži Martin Šerák (Bílovice nad Svitavou), druhý byl Pavel Mezera (Bílovice nad Svitavou) a třetí doběhl Ivan Veškrna (Brno).

Mezi ženami zvítězila Tereza Procházková (Ořechov) před Pavlou Všetečkovou (Motor Journal) a Miladou Barešovou (Skalice nad Svitavou).

Celkem se 22. ročníku zúčastnilo 173 běžců, což znamená více než 50% nárůst oproti loňskému rekordnímu ročníku se 115 startujícími. Všechny etapy dokončilo 41 běžců, což je o 10 více než vloni.