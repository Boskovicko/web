---
title: Boskovice žily festivalem pro židovskou čtvrť
cover-photo: http://i.imgur.com/MrMtOXF.jpg
authors: Tomáš Trumpeš
category: kultura
tags: Boskovice 27-2014
---

Po čtyři dny žily Boskovice dvaadvacátým ročníkem festivalu pro židovskou čtvrť. Ten přilákal podle prvních odhadů pořadatelů do města stejně jako v posledních letech okolo čtyř tisíc lidí. Festival proběhl v tradičně pohodovém duchu a opět se ukázalo, že se od mnoha dalších letních akcí liší specifickou atmosférou přátelské akce probíhající přímo ve městě, šíří a pestrostí dramaturgické nabídky i hloubkou témat, kterých se ve své programové skladbě dotýká.

„Ještě nemáme všechny informace z předprodejů, takže můžeme pouze odhadovat, ale přijde nám, že návštěvnost se opět pohybovala okolo čtyř tisíc lidí. Je to takový příjemně setrvalý stav, letos možná s mírně plusovým znaménkem,“ popsal předseda pořádajícího sdružení Unijazz Čestmír Huňát.

Vedle hlavní večerní hudební scény v letním kině, kde se letos prezentovalo více zahraničních kapel, si vysokou návštěvnost udržela nejen sobotní představení na hradě, ale i jednotlivé menší scény. „Všichni jsme vnímali, že bylo mnohem více lidí na filmových představeních, synagoga byla prakticky pořád plná, stejně tak to bylo na hradě i na divadelních představeních v sokolovně,“ vysvětlil Čestmír Huňát. Vyšší návštěvnost kina a některých scén byla způsobena také tím, že pořadatelé letos trochu jinak koncipovali permanentku, která svým držitelům oproti předchozím ročníkům nabídla kupříkladu právě výhodnější vstup i do kina nebo do synagogy.

Zájem byl i o komornější festivalové pořady, kupříkladu o autorská čtení, plno bylo i na přednášce Heleny Janíkové a Ondřeje Dostála v nově otevřeném židovském obecním domě na Bílkově ulici.

První festivalové dny, tedy ve čtvrtek a v pátek, se festival potýkal s mírnou nepřízní počasí, která však výraznější problémy pořadatelům ani návštěvníkům nezpůsobila. Na víkend už se vyčasilo, takže hlavní sobotní a nedělní program už probíhal ve skutečně letní atmosféře. „Páteční déšť přišel bohužel zase v ten nejméně vhodný okamžik, tedy když se dost lidí rozhoduje, jestli na festival vyrazit. Ale po technické stránce už jsme otužilí, stává se to tradicí, že nám aspoň jednou zaprší a žádné škody jsme nezaznamenali, nemáme si na co stěžovat,“ uvedl předseda Unijazzu Čestmír Huňát.