---
title: V nemocnici si zájemci mohou půjčit knihy
authors: Lucie Čechová
category: zpravodajství
tags: Blansko 27-2014 
---

Na začátku června začala v nově rekonstruované hale blanenské nemocnice fungovat KaČ-Ka, celým názvem Knihy a Časopisy – Knihovna, společný projekt blanenské knihovny a nemocnice, díky němuž si kdokoliv může zdarma půjčit něco na čtení.

Pouliční knihovny jsou ve světě velice rozšířeny, vyzkoušet proto tento nápad v Blansku se rozhodla městská knihovna. „Hledali jsme vhodné a hlavně klidné místo, kde bychom tuto malou knihovničku mohli provozovat. Napadla nás nemocnice, která je zároveň i dost frekventovaným místem. Lidé si tam proto knihovny všimnou,“ řekl Pavel Přikryl, ředitel blanenské knihovny.

Na své si přijdou malí i dospělí čtenáři, knihovna totiž obsahuje knihy a časopisy pro všechny věkové kategorie. Vedení knihovny vyšlo z představy, aby lidé knihy a časopisy nevyhazovali, ale donesli je do KaČ-Ky. Přečíst si je tak může někdo další. „Je volné, je to free a o to nám hlavně jde,“ s úsměvem komentoval projekt Pavel Přikryl. Vysvětlil, že kdo si knihy zapůjčí, nemusí být pravidelným návštěvníkem knihovny. Vypůjčení předchází jen tři jednoduché pokyny: vezmi si knihu, zase ji vrať, nebo přines jinou.

„Knihovnička současně slouží jako základní informační bod, který seznámí potenciální zájemce s nejnovějšími akcemi knihovny. Projekt KaČ-Ka pojede v blanenské nemocnici ve zkušební době zhruba půl roku, pokud se osvědčí, mohl by být rozšířen i na další místa v Blansku, například do kaváren nebo hudebních klubů,“ uvedla tisková mluvčí nemocnice Kateřina Ostrá.