---
title: Městská památková zóna a reklama? Boskovická radnice hledá řešení
authors: Tomáš Trumpeš
category: zpravodajství
tags: Boskovice 27-2014 
---

Nežádoucími reklamními plochami v městské památkové zóně se na svém posledním zasedání zabývala boskovická městská rada. K dispozici měla výsledky kontrolní činnosti, která v památkové zóně probíhala.

Umístění reklamních ploch v městské památkové zóně reguluje jednak zákon a vedle něj se město může opírat o vlastní regulační plán památkové zóny. Tato pravidla však často vyžadují individuální posouzení a město dnes rovněž často řeší problémy s reklamou, kterou v minulosti povoloval ještě okresní úřad. „Všechny reklamy nelze odstranit současně, takže kupříkladu při opravách budov se projednává vzhled nových reklam. Je snaha, aby na území městské památkové zóny byly reklamy esteticky přijatelné. Rada vzala na vědomí, co se v této věci za poslední dobu událo, a uložila příslušnému odboru, aby předložil další možnosti, jak postupovat,“ popsala místostarostka Jaromíra Vítková s tím, že město se snaží inspirovat také řešením v jiných městech. Jedním ze zvažovaných kroků by mohlo být i vydání nové vyhlášky.

„V této chvíli je to hlavně na komunikaci s jednotlivými vlastníky. Na některých místech se problémy podařilo vyřešit. Špatné je kupříkladu, že nelze postihnout výlepy ve výlohách. To zatím nelze omezit, přitom právě zalepené výlohy vzhled domů velmi narušují,“ doplnila místostarostka Jaromíra Vítková.