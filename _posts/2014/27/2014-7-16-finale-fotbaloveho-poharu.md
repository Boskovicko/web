---
title: Finále poháru chybělo finále, nakonec se radoval Kvasar
cover-photo: http://i.imgur.com/48mSjdG.jpg
authors: Lubomír Slezák
category: sport
tags: Boskovice fotbal 27-2014 
---

Fotbalový areál v Boskovicích hostil v sobotu 5. července finálový turnaj v malé kopané hraný jako Memoriál Josefa Rybára. Utkalo se v něm šest týmů. Lhota Rapotina, pořádající BK Sokol Sadros Boskovice, Arsenal Lomnice u Tišnova, FC Rozhraní, Dynamo Čížovky a Kvasar Černá Hora. Lhota se do finále jako loňský vítěz dostala bez boje, pořadatelský Sadros také. Ostatní týmy si postup vybojovaly v pohárových kolech.

Los si tentokrát zalaškoval a do jedné skupiny svedl tři největší favority – Sadros, Lhotu a Kvasar. Ve druhé skupině hrály týmy Lomnice, Rozhraní a Čížovek. To nejpodstatnější tak bylo k vidění už v zápasech ve skupinách.

V té silnější nejprve Sadros porazil 2:0 Lhotu u Lysic, aby stejným výsledkem prohrál s Kvasarem. Kvasar pak remizoval s Lhotou 1:1 a to mu stačilo k postupu do finále. Na druhý Sadros čekal zápas o třetí místo. „Radost jsme z losu neměli, ale bylo to pro všechny stejné,“ hodnotil skupinu Lukáš Martínek ze Sadrosu. „Kvasar velice dobře bránil, v podstatě jsme na něj nenašli recept,“ dokončil Martínek.

Ve druhé skupině si finálovou účast zajistil tým Arsenalu Lomnice. Nejprve porazil Rozhraní 2:1, ve druhém utkání Dynamo Čížovky 2:0. Dynamo se po výhře 3:2 s Rozhraním dostalo do boje o bronz.

Ten se stal jednoznačnou záležitostí Sadrosu. Na výsledku 13:1 se střelecky podílel i brankář Michal Čech, který v tomto utkání nastoupil v poli. V brance se pro změnu objevil Jan Havlíček a oba hráči předvedli na netradičních postech dobré výkony.
I ve finálovém utkání byl vidět velký rozdíl mezi oběma celky. Hráči Lomnice bojovali ze všech sil, ale na Kvasar to nestačilo. Ten si pod hráčským vedením Bednáře a Traxla dokráčel k pohodlné výhře 5:1 a radoval se ze zisku poháru.