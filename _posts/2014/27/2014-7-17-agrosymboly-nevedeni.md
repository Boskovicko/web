---
title: Agrosymboly nevědění
cover-photo: http://i.zoul.cz/jcJYiGC.jpg
authors: Tomáš Trumpeš
category: publicistika
tags: 27-2014 
---

Hned na začátku prázdnin Boskovice proslavil mysteriózní kruh v obilí za Hurábovou cihelnou. Fotografie na městském webu zhlédly desítky tisíc lidí, přímo na místo putovala početná procesí poutníků i kroky osamělých zvědavců.

Zajímavé bylo pozorovat v reakcích na internetu i ve vlastním okolí, jak rychlé a radikální postoje umíme zaujímat. Jedni jsou přesvědčeni, že za celou záležitostí stojí partička vtipálků, druzí jsou stejně skálopevně přesvědčeni, že agrosymbol je dílem mimozemských civilizací. Otázka vzniku je asi otázkou nejdiskutovanější. Možná jsem neměl štěstí, ale na poučenější diskusi o tom, co může symbol znázorňovat a znamenat, jsem nenarazil.

Objekty přisuzovanými UFO se zabýval také švýcarský psychiatr a myslitel Carl Gustav Jung. Ten však právě původ podobných jevů víceméně pomíjel, nepřipadal mu podstatný. Ať už vznikl obrazec v myslích mladistvých provokatérů či obyvatel jiné planety, je tak či onak výslednicí psychologické reality nás všech. Junga tedy daleko více zajímalo, k čemu symboly odkazují a co nám mohou sdělit.

Mě na celém jevu a situaci, kterou vyvolal, zaujalo právě to, jak snadno zaujímáme radikální postoje, jak málo jsme ochotni přiznat, že něco nevíme. A jaký je původ obrazců v obilí, skutečně nevíme.

O trochu více než u takzvaných realistů a lidí dožadujících se vědeckého a racionálního vysvětlení celé záležitosti, o jejímž v zásadě jednoduchém pozadí jsou naprosto a tak trochu iracionálně přesvědčeni, mě potřeba nabídnout jasné a přesvědčivé stanovisko mrzí u lidí takzvaně duchovních. Vždyť právě ti by mohli mít větší smysl pro tajemství, které je v určitých oblastech nepopiratelnou součástí našeho lidského pobytu na tomto světě.

Lidstvo dosahuje fascinujících a úctyhodných poznatků ve vědě, nejrůznější myslitelé prozkoumali hlubiny lidského nitra a transcendentálního rozměru našeho bytí a jejich poznání je jistě
nepominutelným příspěvkem ke skutečnému poznání života. A pak je tu ještě cosi nepoznaného. A je dobré umět si to přiznat. Takže na agrosymbolu se mi nakonec líbí nejvíc právě to, jak prověřuje naši lidskou schopnost přiznat si, že něco prostě nevíme.

Nakonec jsem ovšem v této radosti z příležitosti přiznat si své nevědění ustrnul rovněž na otázce původu agrosymbolů, dál jsem se příliš nedostal. Ostatně Carl Gustav Jung říká, že je jen velmi málo těch, kteří jsou schopni pochopit význam podobných jevů, ve kterých spatřoval znamení měnícího se psychoprofilu celého lidstva. Snad je dobré připustit si i to, že k nim třeba nepatříme. A agrosymboly nás tak mohou naučit minimálně určité nedůvěře k těm, kteří mají jaksi samozřejmý pocit, že právě oni vědí více než ostatní, a své nevědění nechtějí přiznat.
