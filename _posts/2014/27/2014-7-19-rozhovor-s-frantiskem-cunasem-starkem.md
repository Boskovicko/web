---
title: „Hybatelem společnosti byl vždycky okraj, tedy alternativa,“ je přesvědčen František „Čuňas“ Stárek
cover-photo: http://i.imgur.com/FJCWi92.jpg
authors: Tomáš Trumpeš
category: kultura
tags: Boskovice 27-2014 
---

Disident, politický vězeň, vydavatel samizdatu, organizátor aktivit českého undergroundu, signatář Charty 77 František Stárek řečený Čuňas přijel do Boskovic na festival už poněkolikáté. Po sametové revoluci se stal majorem BIS, působil i v Ústavu pro studium totalitních režimů. Jako badatel se věnuje dokumentování undergroundu a se svými poznatky seznamuje veřejnost také na besedách a projekcích.

**S jakým pořadem jste letos do Boskovic přijel?**

Letos jsem přijel s programem, který se jmenuje Obuškem i kamerou a ukazuje využití filmu Státní bezpečností. Je to jedno z málo probádaných zákoutí filmu, totiž k čemu StB film používala. Byly to edukativní filmy, kde se propaganda snoubí s apelativností, pak operativní část, kdy využívali film při sledování a při databázích osob. No a pak je ještě jedna velice podlá a zajímavá záležitost: Když sem na konci komunismu jezdily zahraniční štáby, měly dohodu, že zde mohou využívat studio, aby do svých televizí posílaly už hotové materiály. Československá televize jim půjčovala studio Jezerka, ale StB měla tajné odvedení signálu kabelem, který vedl nohou stolu, a tudíž snímala všechno, co se dělo na mixážním pultu. A potom informace zneužívala proti konkrétním osobám. Takže i zahraniční novináři nevědomky pracovali pro StB.

**Kde a jak často tento pořad prezentujete?**

Poprvé jsem ho představil vloni v Jihlavě na festivalu dokumentárních filmů. Setkal se s poměrně živou odezvou, takže jsem pokračoval hlavně v klubech, které se zabývají filmovou tvorbou, a na filmové škole. Je to trochu taková dílna pro fajnšmekry z oblasti filmové tvorby. I když film jako médium byl ve dvacátém století využíván diktátory velmi ostře, jako propagandistické médium byl zneužit Hitlerem i Stalinem. To byli mimo jiné milovníci filmu.

**Bavíme se o filmu, ale také o reflexi minulé doby. Někdy se říká, že tahle debata už je překonaná a není důležité v ní pokračovat. Jaký je váš pohled a vaše zkušenost? Zajímá to stále lidi?**

Můj pohled je možná zaujatý, protože já se setkávám s lidmi, které to zajímá. 

**A je jich dost?**

Je jich poměrně dost. Ti, které to nezajímá, sem asi nepřijdou. Ale i když jezdím třeba po středních školách, mám z toho vysloveně pozitivní pocit. A co se týče debaty, ta je daná tím, že kdo nezná svoji historii, je odsouzen ji znova prožít. Takže tomu všemu i tyhlety pořady čelí. Myslím, že i pro mladé lidi je dobře, když novodobou historii znají. A mohou se z toho poučit pro dnešek, protože i na současné politické scéně jsou tendence poslat tyto věci do zapomenutí a říkat, že žádná totalita nebyla. A z těchto filmů je zřejmé, jak to bylo, nepotřebuje to žádný další komentář.

**Jsme na festivalu alternativní kultury. Jak vnímáte význam alternativní kultury dnes, právě oproti době, kdy byla alternativou k oficiální kultuře v totalitní společnosti?**

Já si myslím, že dnes žijeme ve standardní demokratické zemi. A alternativa – nebo jak já říkám underground, který je mi nejbližší – žije stejně jako v šedesátých až osmdesátých letech, kdy jsme se na něj dívali skrz železnou oponu. I tehdy na západě žil. Dnes už pro nás není zatížen politickou situací, tím poněkud jednostranným dialogem, ale je standardní jako v demokratických zemích.

**A má tam svoje místo?**

No samozřejmě. Vždyť okraj je vždycky schopen hnout společností, mainstream je těžkopádný. Tak jako v šedesátých letech na západě hnuli společností směrem k lidským právům a individuálním svobodám beatnici, hipies, rádio Luxemburg, Beatles, Elvis Presley, film Easy Rider… Stejně tak je dnes hybatelem kulturního dění a postupu okraj, tedy alternativa. To je naprosto potřebné pro každou společnost a každá chytrá společnost by si ho měla vážit a pěstovat si ho.

**Na festivalu Boskovice jste poněkolikáté, jak se vám tady líbí?**

Já sem jezdím jako do lázní. Je to tady naprosto skvělé, nevím, co víc bych k tomu řekl.

**Festival je věnovaný židovské čtvrti. Stihl jste si ji projít? Jak se vám líbí?**

Loni jsem byl na prohlídce, kterou vedla paní Janíková. A to byla nejlepší prohlídka, jakou jsem kdy zažil. Není nic lepšího než jít s někým, kdo to má tak zažité a umí vše tak dobře pojmenovat, vyjádřit a nadchnout posluchače. Jsem rád, že v židovské čtvrti se to hýbe, technický stav budov se zlepšuje a mám pocit, že město už dnes chápe, že to je jeho devíza.