---
title: Poslední slovo ředitelky ZŠ Žďárná
authors: Monika Opavská
category: napsali nám
tags: Žďárná skolstvi 27-2014 
---

Vážená veřejnosti, dovolím si poslední slova ředitelky Vaší školy. Dnes skončilo dvouleté období, po něž jsem řídila Vaši školu. Práce mě bavila, možná také pro to, že bylo stále co dělat, napravovat, opravovat, vylepšovat navzdory cíleně šířených informací o předchozí idylické době. A těch kostlivců ve skříních!

Nebyla to pro mě práce nová, nicméně spoustu jsem se toho měla možnost také naučit: že náš školský systém funguje velmi podivně, že není důležité něco umět a dokázat – stačí hodně nahlas a na správných místech pohovořit a pomluva se stane pravdou, že veřejné mínění se dá koupit. Tady u Vás jsem poprvé zažila, že učitelé nemají v ruce nic, čím donutit líné žáky a líné rodiče dělat to, co jim přísluší. Tady u Vás jsem měla možnost pochopit, jak nesmyslná je v dnešní době práce učitelů a ředitelů základních škol. Veřejnost nestojí o kvalitní vzdělávání. Zcela veřejně se hovoří o tom, že nejsou důležité výsledky vzdělávání, ale počet žáků ve školách. A pokud žáků není dost, není to problém zastupitelstva, že obec nevytváří podmínky pro mladé rodiny, které mají děti – alibisticky se tento problém hodí za krk ředitelce školy.

Žáky škola nebaví ne pro to, že by nebyla zábavná, ale proto, že máme novou generaci mládeže, kterou nebaví nic kromě počítačových her, mobilů a vulgarit. Rodiče nevychovávají řádně své děti – není čas, není zájem, nic je nenutí. Omlouvám se tímto těm rodičům, kteří v duchu dobré tradice vedou své děti ve smyslu morálky, poctivého a slušného chování a úcty. Je Vás takových už málo. Zažila jsem odchody žáků z Vaší školy a vždy to bylo proti potřebám dítěte, jen pro pohodlí rodičů. Zažila jsem výtky rodičů, které většinou směřovaly k zakrývání špatné funkce rodiny. Učitelé nejsou neomylní, jsou to jen lidé se všemi lidskými chybami. Co ale je veřejnost schopná udělat s jakoukoli drobnou chybou učitele? Ono je totiž jednodušší, svést cokoli na vzdělávací systém. Je jednodušší tvrdit, že výuka – třeba češtiny – je nekvalitní. A čím víc o tom budeme hovořit, tím více se zakryje fakt, že žáci z předchozích ročníků nic neumí, že nenosí pomůcky a úkoly a že za skupinu veřejně vystupuje žák s téměř nedostatečným prospěchem. Nebo začneme veřejně hovořit o tom, že ředitelka týrá děti.

Slyšeli jste to, to je strašné, co se dnes děje! Týrání na denním pořádku školy! Kroutíte hlavami, co to je dnes za dobu… A pak jako Fénix z popela vystoupí spravedlivý mluvčí ve Vašich novinách, kde všechny informuje o tom, co slyšel z agentury jedna paní povídala! No to je hrozné, musíme něco dělat! Ale co? No přece odvolat ředitelku! Tak ano, ale rychle, než se veřejnost vzpamatuje! Stihli jsme to… uf… Teď už jen honem volby, jsou za chvíli, je potřeba, aby si veřejnost pamatovala, kdo zachránil školu před tou tyrankou… a máme čtyři roky leháro. 

Vedení školy? Už několikrát jsme přece říkali, kdo má řídit naši rodinou školu, je to přece veřejné tajemství, tak rychle opravu!
Ano, je nová doba – host vyhazuje číšníka. Přeji všem, kteří zneužili situace ke sbírání politických bodů nebo ke kariernímu poskočení, aby se každé ráno na sebe mohli podívat do zrcadla. A pro občany Žďárné jen malé zamyšlení nad tím, kdo vlastně rozhoduje o dění v jejich obci.

Vážená veřejnosti, kdyby to nebylo tak šílené, já bych se snad začala i bavit. Možná budu vydávat fejetony o tom, co jsem všechno ve školství zažila. 

Mgr. Monika Opavská, ředitelka školy 
(zdroj: [www.zszdarna.cz](http://www.zszdarna.cz/))