---
title: Město přebírá do své péče informační tabule
authors: Tomáš Trumpeš
category: zpravodajství
tags: Boskovice 27-2014 
---

Celkem tři okruhy naučných stezek a na nich 15 informačních tabulí vybudoval v minulých letech Klub přátel Boskovic. Tabule jsou však stálým terčem působení vandalů, aktuálně jsou tři úplně zničené, včetně betonového základu, další mají poničené texty a mapky. Vzhledem k tomu, že členové klubu již nemají dost energie se o správu tabulí starat, požádali město, aby je bezúplatně převzalo do svého vlastnictví a svou kuratelu. Městská rada s touto myšlenkou souhlasila.

Aktuální náklady na opravu lze odhadnout asi na 30 tisíc korun, město se bude o tabule na Hradním, Oborském a Doubravském okruhu a také uvnitř hradu starat i do budoucna, již pro příští rok bude do městského rozpočtu navržena částka vyhrazená na jejich údržbu.