---
title: Už i Boskovice mají své kruhy v obilí
cover-photo: http://i.zoul.cz/Rh5n292.jpg
authors: Jitka Melkusová
category: publicistika
tags: Boskovice 27-2014 
---

Říká se jim kruhy v obilí nebo taky agrosymboly. Piktogramy, převážně v obilí, se objevují po celém světě, nejvíce sledované jsou ale asi v Anglii. Někteří lidé jsou přesvědčeni, že je vytváří UFO (neidentifikované objekty), jiní jsou skálopevně přesvědčeni, že je vytvořila skupina chlapíků s pivem v ruce nad ránem cestou ze zábavy. A hledají důkazy. Ezoterici mají jiná vysvětlení.

Piktogram v obilí o průměru 160 metrů mají už i Boskovice. Objevili ho v sobotu dopoledne 28. června v pšeničném poli za někdejší Hurábovou cihelnou severně od zástavby, mezi silnicí na Chrudichromy a kolejemi. Večer tam ještě nebyl a ráno už ano. Svědectví o tom podal montér z nedaleké Minervy, jehož jméno redakce zná. Večer zde dokonce viděl dva muže jít poli. 

Ještě týž den piktogram natočil Jaroslav Parma, který pracuje jako tiskový mluvčí boskovické radnice, s přáteli pomocí kvadrokoptéry. Informace se šířila velmi rychle. Již od soboty k piktogramu proudily davy lidí, které se nezastavily ani ve dnech, ba týdnech následujících. A ten prověřoval jejich ohleduplnost k přírodě, dozrávajícímu obilí, majetku jiných, lidské práci všeobecně. Kromě ničení samotného díla lidé bezohledně rozšiřovali koleje, které zemědělci při ošetřování plodin úzkostlivě dodržují, jezdili po nich na kolech. Část přístupu prorazila kola aut. Skupinka z Liberecka v centru obrazce rozbila stan a nocovala v něm.

Tak, jako je řada pohledů z hmotné sféry, je i řada vysvětlení ze sféry nehmotné. Lidé, kteří věří jen tomu, co si ohmatají, hledali (a nacházeli) díru v zemi v centru kruhu. Lačně sledovali, jak jsou klasy položeny a hledali v tom nějaké poselství, informaci, měřili průměr kruhu, zaznamenávali úchylky a pokoušeli se načíst poselství z provedení obrazce. Lidé z projektu Záře – evidence a výzkum UFO jsou přesvědčeni, že jde o podvrh, tedy práci lidí. Existuje řada zdokumentovaných svědectví, jak se takové obrazce mohou vytvářet. Trvá to dvě, ale také třeba dvanáct hodin a je to hodně namáhavá práce, již je třeba dopředu pečlivě naprojektovat.

Lidé ezotericky zaměření v piktogramu našli poselství, jež je vybízí k tomu, aby do místa vstupovali a nechávali ho na sebe působit. Jemněhmotné bytosti, jež ho měly vytvořit, tak podle vesmírného plánu ovlivňují vibrace lidí, kteří jsou tak očišťováni od nízkých energií, což může být někdy i docela bouřlivý proces, jako třeba nevolnost, ospalost, ale třeba i očistná hádka.

„Lidé sem mají přicházet a potkávat se. Mluvit spolu a čistit se zdejší unikátní energií,“ prohlásil například mystik z Liberce. „Z obrazce se zvedá nádherný barevný sloup, který obsahuje modrou, zelenou a zlatou barvu. Opravdu je důležité zde pobýt a nechat tu zemskou ženskou energii na sebe působit. Ženy se zde cítí velmi dobře, muži ale můžou mít problém,“ prohlásil muž, jehož jméno redakce zná a jenž umí vidět auru lidí i stromů.

Zajímavé informace a pohledy přinášíme od lidí obecně známých. Brněnský ezoterik Martin Ronge uvádí řadu fyzikálních veličin proloženou zkušenostmi a nabytými schopnostmi. „Kruh vykazuje vyzařování, které je nejsilnější ve středu, zde je střídavý vír, který připojuje člověka střídavě od srdce nahoru, do středu a pak dolů, do země a pobyt v tomto místě bych limitoval tak na půl hodiny pro člověka neuvyklého pracovat s energií, není nebezpečný, energie je velmi jemná, ale právě v tom tkví specifikum: zřetelně je transformační, střídání propojení spolu s vysokou frekvencí o širokém rozsahu (jde v pravém slova smyslu o „živé“ energie) lidem uvolňuje jejich vlastní rozsáhlé blokády – a z toho už se po delším pobytu ve středu může udělat špatně… tohle není práce lidí. Neříkám, že mimozemšťanů, nemusí to být totiž nic, co není součástí Země. Měli bychom si ale zvyknout na fakt, že nemusíme být nejvyšší živé inteligence na Zemi a stejně tak, že s námi tyto síly mohou stát v souladu, chránit lidstvo před sebezničením… navštíví velké množství lidí a frekvenční naladění roznesou do širokého okolí. V ten okamžik, kdy do kruhu vstoupí a naladí se na frekvenci, stávají se retranslátorem energií, jsou živým přepojovačem směrem ke svým nejbližším a sdílení se šíří geometricky, protože jsou spojeni do kruhů svých blízkých, přátel, komunit, prostě podobně smýšlejících. Nemusí být přesvědčeni o pravosti kruhu, to je v podstatě jedno. Jen v případě, že nejsou naladěni vědomě, předají jinou zprávu, ale je podobná, jen s užším vyzařováním. Každému, co jeho jest. A samozřejmě každý ve svém frekvenčním rozsahu. Je to dokonalá mobilní pračka, běžte se tam podívat,“ napsal Ronge na svém webu.

Mytička Hana Fialová ve středu 2. srpna předávala přímo na místě zase svoje informace. „Piktogram není důležitý ve svém tvaru tolik pro oko, jako pro Zem. Je poseta otvory – póry na její kůži tak, jak potřebovala díky tomu, že Plejádské technické vybavení dokáže přesně načíst, kde je nejvíc ucpaná. Potřebuje dýchat jako i my… Přijímáním a očišťováním sebe musíme pomáhat naší matce podle plánu. Naše energie nečistoty, temnoty a strachu, které odžíváme i za jiné, kteří tuto vytvářeli před námi, jsou spalovány Sluncem v nás – sílou navýšenou vzestupem a danou! a také stahovanou ploskama do Země… Jak mne Bůh učí, vytvořit piktogram, kdy se laser zabodává svým silným Světlem do Země trvá i dva až tři týdny. Neboť musí proniknout až do hloubky, jak načtou tyto nadpozemské bytosti ze Země. Ke kořenům nových buněk a zničit staré. Jako se nyní děje i nám. Spalujeme starý program a také nám pomáhá Plejádské sérum, zabudované v šíji – čakrách a nám zde v oblasti Radegastu,“ uvedla pro televizi Prima v přímém přenosu Hana Fialová.

Loni v srpnu se objevily piktogramy poblíž Rozseče nad Kunštátem a nad drnovickým kostelem. Tak zvané agrosymboly byly zaznamenány v širším okolí Boskovic již v minulosti, například u Šebetova a Bořitova, jedněmi z významných konzulatantů byli boskovičtí psychotronici Karel Hrazdira a Luboš Trunda. Ti pomocí svých spirálových virgulí zaznamenávali změny a toky energií.
