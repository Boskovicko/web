---
title: Pohled na záříjovou hvězdnou oblohu
authors: Jaroslav Chloupek
category: publicistika
tags: astronomie 34-2014 
---

S příchodem měsíce září nastane loučení, jednak s prázdninami, s obdobím dovolených, s nezapomenutelnými pobyty v přírodě a hlavně s létem, které právě v září ustoupí dalšímu ročnímu období. V září dozní léto a zároveň se otevřou brány podzimu. Zkrátí se dny a prodlouží se večery, což bude výhodné pro pozorování oblohy, protože ji můžeme pozorovat dříve a déle. 

Letní souhvězdí se pozvolna posunou k západu a od východu přivítáme souhvězdí podzimní oblohy. Postupně uvidíme souhvězdí Kozoroha, Vodnáře, Ryb, Pegasa, Andromedy a další. Souhvězdí Velkého vozu klesne nízko k severnímu obzoru, nad ním bude vidět Malý vůz a souhvězdí Draka. Vytrvalý pozorovatel se však nevzdá a prodlouží si léto na obloze vyhledáním tzv. letního trojúhelníku. Téměř v nadhlavníku se našim očím ukážou některá letní souhvězdí, a to souhvězdí Labutě, Lyry a Orla. Tato souhvězdí jsou výrazná a dobře viditelná. Snadno najdeme jejich nejjasnější hvězdy Deneb, Vega a Altair. Když spojíme pomyslnými úsečkami tyto tři hvězdy, nalezneme letní trojúhelník, velmi důležitý pro orientaci na hvězdné obloze (obrázek). Uveďme některé údaje o těchto hvězdách: Vega má jasnost 0,03 mag a je vzdálena 25 ly, Deneb s jasností 1,25 mag a vzdáleností 3 230 ly a nakonec Altair s jasností 0,8 mag a vzdáleností 17 ly. Připomeňme, že 1 ly (světelný rok) měří 9,46 biliónů kilometrů. Nejjasnější je Vega, pak následuje Altair a nakonec Deneb. Souhvězdími Labutě a Orla se táhne stříbřitý pás Mléčné dráhy. Jistě nebude obtížné nalézt letní trojúhelník s těmito jasnými hvězdami. Bude vidět dlouho i během podzimu.

Zářijové Slunce čeká dvojí úkol: v první části měsíce bude svítit jako letní Slunce a zbytek měsíce už jako Slunce podzimní. Posune se směrem na jih až ke světovému rovníku, a když přejde rovník, bude se posouvat ještě dále jižním směrem. Důležitá je poloha Slunce nad světovým rovníkem. Tehdy Slunce vstoupí do znamení Vah, což se stane 23. 9. ve 4:28 SELČ. Začíná astronomický podzim a zároveň podzimní rovnodennost. Kdybychom měřili délku dne a noci, zjistíme, že se časově přibližně shodují, každá z nich představuje 12 hodin trvání. Je možné nalézt ráno 24. 9. v terénu místo, kde Slunce vychází a večer, kde Slunce zapadá. Určíme tak přesně východ a západ. Dne 24. 9. měří sluneční azimut 90°. Do konce měsíce klesne na 86°. Během září se den zkrátí o 1 h 46 min.

V srpnu jsme pozorovali pěkný úkaz. V neděli 10. 8. večer byl Měsíc na jasné obloze v úplňku, silně zářil a jeho kotouč se zdál nepatrně zvětšený. Zaznamenali jsme nejtěsnější přízemí letošního roku, a to 356 896 km. Měsíční fáze v září budou pokračovat. Dne 2. 9. nastane první čtvrt, 9. 9. úplněk, 16. 9. poslední čtvrt a nakonec 24. 9. nov. Nejblíže Zemi bude Měsíc 8. 9. ve vzdálenosti 358 397 km a nejvíce se vzdálí 20. 9. na vzdálenost 405 819 km.

Chceme vědět, kde hledat v září na obloze planety. Když vynecháme Merkur, který v tuto dobu není pozorovatelný, ostatní planety můžeme různě vidět. Venuše je stále Jitřenkou, a to v první polovině měsíce nízko nad východním obzorem. Večer nízko nad jihozápadním obzorem svítí Mars (ve Vahách). Ráno na východě najdeme jasnou planetu Jupiter (v Raku). Saturn září večer nízko nad jihozápadem (ve Vahách). Uran v souhvězdí Ryb je vidět po celou noc a Neptun ve Vodnáři můžeme pozorovat kromě rána také po celou noc.

Pohyby nebeských těles po obloze dokazují konjunkce nebo různá jejich seskupení. Nejsnáze lze pozorovat konjunkce Měsíce a planet. I v září jich bude několik, například Měsíc v konjunkci s Marsem, který se nachází v blízkosti Saturnu. To nastane na jihozápadě večer 31. 8. a 1. 9. Obtížně bude možné pozorovat konjunkci Měsíce s Uranem 11. 9. V sobotu 20. 9. ráno proběhne na východě konjunkce Měsíce s Jupiterem a v pondělí 29. 9. na západě večer s Marsem. Ve dnech 27. až 29. 9. večer nad jihozápadním obzorem nastane velké seskupení Měsíce, Saturnu a Marsu v blízkosti hvězdy Antares ze souhvězdí Štíra.