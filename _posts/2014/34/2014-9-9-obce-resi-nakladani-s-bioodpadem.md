---
title: Obce na Boskovicku řeší, co s bioodpadem
authors: Žaneta Ondroušková
category: zpravodajství
tags: Boskovicko ekologie odpady 34-2014 
---

Tráva, zbytky zeleniny či sáčky od čaje do obyčejného koše nepatří. I na Boskovicku si to zastupitelé různých obcí uvědomují čím dál častěji. Proto hned na několika místech v regionu pro svoje obyvatele brzy pořídí nové kompostéry a kontejnery na bioodpad. Důvody jsou nasnadě: méně komunálního odpadu a vznik kvalitního hnojiva.

Do jednoho měsíce dodají nové kompostéry pro občany například v Drnovicích u Lysic. „Každé číslo popisné dostane zdarma jeden kompostér. Když jej budou pět let využívat, zůstane jejich,“ uvedl drnovický starosta Petr Ducháček s tím, že novinka odpovídá záměru, kterého se v obci drží už delší dobu. Před několika lety si tam totiž zřídili komunitní kompostárnu, do které se bioodpad z drnovických domků pravidelně sváží. „Toto je další krok. Lidé budou moci drobnější bioodpad kompostovat přímo u sebe doma a využít jej následně na svých zahradách,“ dodal Ducháček.

Obec na kompostéry získala milionovou dotaci z ministerstva životního prostředí. A není v tomto směru jediná. Podobně jsou na tom i Rudičtí nebo Olešničtí. „Z operačního programu dostaneme deset procent z celkových nákladů kolem devíti set tisíc korun. Za peníze pořídíme kompostéry do domácností, větší kontejnery pro obec a štěpkovač, kterým budeme zpracovávat dřevo a poté jej používat na rekultivaci obecních ploch a podobně,“ popsal rudický starosta Roman Šebela.

I v Olešnici rozdají svým občanům kubíkové kompostéry v případě, že si o ně požádají. „Bezplatně jej pronajmeme každému, kdo si řekne, přičemž po pěti letech přejde automaticky do jeho vlastnictví. Dále nakoupíme kompostéry přibližně dvojnásobné velikosti, které budou sloužit lidem z bytových domů bez zahrad. K dispozici budou nejspíš ve sběrném dvoře. Za peníze z dotací pořídíme i štěpkovač a velkoobjemový kontejner, oba určené na materiál z obecních ploch,“ řekl starosta Olešnice Zdeněk Peša s tím, že z celkových nákladů milion devět set padesát tisíc korun dotace pokryjí asi devadesát procent. Zařízení si budou moci lidé pronajmout už v zimě nebo zjara.

Zastupitelé obcí se podobnými kroky snaží obyvatele přimět k tomu, aby bioodpad zpracovávali sami na svých zahradách a co nejvíc omezili jeho vyvážení. „Je nesmysl, aby se všechen bioodpad vyvážel do kompostáren ve městech, když jej můžeme zpracovat z velké části sami,“ shodují se starostové. 
V Blansku, Boskovicích a na jiných místech v regionu sice fungují kompostárny, které okolní obce často využívají, kvůli nákladům na dopravu a závislosti na jiných zařízeních se toho ale poslední dobou snaží vyvarovat. „Lidé by si měli uvědomit, že město nemůže řešit odpad ze všech zahrad a soukromých pozemků. Zpracovávat by jej měli na svých pozemcích, vzniklý kompost je pak možné využít jako bohaté hnojivo znovu na zahrádce. Kontejnery by měli využívat pouze v případě, že bioodpad nemohou zlikvidovat jiným způsobem,“ shrnula místostarostka v Rájci-Jestřebí Romana Synakieviczová, v jejíž obci nedávno rozšířili počet kontejnerů na bioodpad ze tří na pět. Jeho likvidaci Rájeckým zajišťuje SITA. 

Co nejméně vyvážet chtějí i Rudičtí. Přestože velkou část odpadu vyřeší koupí nových kompostérů, přebytky bude obec nadále svážet do Blanska. „Těchto přebytků by však mělo být co možná nejméně, budeme se snažit množství bioodpadu celkově redukovat,“ dodal Šebela.

Přesto zůstávají větší kompostárny v regionu obyvatelům i firmám nadále k dispozici. Podobně otevřená je pro široké okolí například kompostárna v Boskovicích. „Odebírá odpad našich občanů a firem, i těch odjinud, kteří tam odkládají bioodpad samozřejmě dle svého uvážení, i s ohledem na náklady na dopravu. Původní kapacitu společnost SITA požadovala navýšit z jedné na dva a půl tisíce tun odpadu ročně, vyžádala si to skutečná spotřeba,“ upřesnila boskovická místostarostka Jaromíra Vítková. 
Zařízení ve městě navíc brzy projde modernizací. Po nedávném nákupu nových technologií plánují Boskovičtí rozšířit plochu kompostárny, odvodnit ji a postavit jímku. Vedle toho čekají na obyvatele nově i změny v podobě hnědých kontejnerů o objemu přes tisíc litrů. Ve městě se jich objeví kolem třiceti. „Neočekáváme navýšení poplatku za odpad, protože zvýšené nároky na svoz budou hrazeny z úspory v souvislosti s ukládáním na kompostárnu, kde je částka poloviční než v případě likvidace tohoto odpadu ve spalovně nebo uložení na skládce. Obavy máme z toho, že někteří občané mohou bioodpad odkládat v plastových taškách a podobných obalech, které bioodpad znehodnotí. Tomu se budeme věnovat v rámci osvěty,“ shrnula Vítková plány, které Rada města projednávala na svém zasedání předminulý týden.