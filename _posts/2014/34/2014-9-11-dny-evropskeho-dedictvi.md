---
title: Dny evropského dědictví zvou k návštěvě památek
authors: Tomáš Trumpeš
category: kultura
tags: Boskovicko 34-2014 
---

Dny evropského dědictví neboli European Heritage Days proběhnou jako tradičně také letos v září. A připojí se k nim nejen Boskovice, ale také Blansko a speciální prohlídky nabídne i zámek Kunštát.

Letošní ročník nese téma Návrat ke kořenům a koná se od soboty 6. do neděle 14. září. „Dny evropského dědictví každoročně v měsíci září otevírají nejširší veřejnosti brány nejzajímavějších památek, budov, objektů a prostor, včetně těch, které jsou jinak zčásti nebo zcela nepřístupné. Jejich cílem je hledání cest ke kořenům naší, evropské i světové civilizace. Proto jsou v rámci EHD pořádány nejrůznější doprovodné akce – přednášky, koncerty, městské slavnosti, ale i soutěže a další kulturní programy. Jednotlivé země nebo i města vyhlašují svá národní témata, jejichž prostřednictvím obracejí pozornost organizátorů i návštěvníků na různorodé fenomény přírodního a kulturního dědictví. Hledání identity jedince žijícího v 21. století, ve stále více se globalizujícím světě, to je to, k čemu Dny evropského dědictví přispívají, a proto se těší stále vzrůstající oblibě a většímu zájmu. Dny evropského dědictví jsou významnou celoevropskou kulturně poznávací, společenskou a výchovnou akcí,“ popsali svůj záměr pořadatelé ze Sdružení historických sídel Čech, Moravy a Slezska.

V Boskovicích proběhne hlavní část Dnů evropského dědictví o víkendu 6. a 7. září. V těchto dnech bude přístupný židovský hřbitov, hrad, radniční věž, zámek, evangelický kostel, rituální lázeň mikve, kostel Všech svatých s ohradní zdí i kostel sv. Jakuba staršího, synagoga maior, prostory muzea a také minigalerie Zwicker na Plačkově ulici. 

Těsně před akcí, tedy v pátek 5. září, se v Boskovicích zastaví ministr kultury Daniel Herman, který bude dále pokračovat do Svitávky a Lomnice u Tišnova. Také on si prohlédne boskovickou památkovou zónu.

V Boskovicích se ke Dnům evropské kultury připojí i některé doprovodné akce. V sobotu 6. září bude na zámku probíhat tradiční akce pro děti Zámecké hemžení, o programu informujeme v samostatné pozvánce. A ve středu 10. září bude v Muzeu Boskovicka slavnostně vyhodnocena výtvarná soutěž pro děti Krajina u Otylky mýma očima. 

Další doprovodnou akcí bude koncert pěveckého souboru Makabara, který se uskuteční v sobotu 13. září od 17 hodin v synagoze. „Vokální trio Makabara tvoří Marie Vostatková, Kateřina Uličná a Barbora Janová. Trio Makabara vzniklo v roce 2004 na konzervatoři Jana Deyla, kterou všechny tři členky souboru absolvovaly. V současné době se Makabara věnuje interpretací hebrejských písní. Zároveň se v repertoáru souboru objevují písně skladatelů 20. století, písně lidového charakteru, spirituály a v neposlední řadě i písně populární,“ představili účinkující pořadatelé.

V nedávno otevřené budově židovského obecního domu bude v neděli 14. září v 10 hodin vernisáží zahájena výstava Anna Franková – odkaz pro současnost. „Cílem mezinárodní putovní výstavy Anna Franková – odkaz pro současnost je podnítit návštěvníky, aby se zamysleli nad významem tolerance, lidských práv a demokracie v dnešním světě. Výstavě dominuje především příběh Anny Frankové a její rodiny, který je zasazen do kontextu světových událostí a historie holocaustu. Návštěvníci si také mohou přečíst výpovědi očitých svědků tohoto období. Výstava je připravená ve spolupráci s Centrem ekumenického setkávání a dialogu,“ uvedli autoři výstavy, na kterou budou navazovat od 15. do 30. září besedy ve školách s Hildegondou Rijksenovou, pracovnicí Centra ekumenického setkávání a dialogu.

V Blansku proběhnou v rámci Dnů evropského dědictví dny otevřených dveří v kostele sv. Martina, a to v sobotu 13. a v neděli 14. září. Ve stejné dny budou dveře otevřené také v muzeu a k návštěvě zve i dřevěný kostelík.

Zvláštní příležitost připravili pro návštěvníky na zámku v Kunštátě, když mimořádně zpřístupnili objekt Dolního zámku. Prohlídky se uskuteční rovněž 13. a 14. září, a to vždy v 10, 11, 14 a 15 hodin. „Objekt takzvaného Dolního zámku je goticko-renesanční předzámčí upravované v polovině 19. století. V druhé polovině 20. století, přesněji v letech 1953–2008, sloužil jako depozitář Moravského zemského archivu v Brně. Připravili jsme rozšířenou trasu s více interiéry, podzemními prostorami Dolního zámku a prohlídkou středověkého příkopu. Vzhledem k charakteru zpřístupněných prostor, nejsou prohlídky vhodné pro děti do 10 let. Kapacita mimořádných prohlídek je omezená, proto doporučujeme rezervaci vstupenek telefonicky nebo e-mailem,“ uvedli kunštátští památkáři.
