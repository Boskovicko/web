---
title: Ve Žďárné od září zahajuje provoz Mateřídouška
cover-photo: http://i.imgur.com/qGWsg1b.jpg
authors: Andrea Šrámková
category: zpravodajství
tags: Žďárná školky 34-2014 
---

Mateřídouška, takový název dostalo nové mateřské centrum, které se začátkem školního roku začíná působit na žďárenské faře. Pro rodiče a hlavně jejich ratolesti zde zrekonstruovali dvě místnosti na hraní, tvoření, ale i třeba pořádání přednášek a k tomu malou kancelář. Vznik i realizaci centra zastřešuje blanenská Charita.

Fara vedle kostela nebyla léta využívaná. „Zůstala prázdná, když zemřel asi před patnácti lety pan farář,“ prozradila Lýdie Králová, která bude mít chod Mateřídoušky na starosti. „Přes prázdniny jsme tu opravili podlahy, do jedné místnosti jsme zvolili lino, aby se lépe uklidily stopy po malování barvami nebo jiném tvoření. Do druhé, která bude sloužit jako herna nejmenším, jsme pořídili koberec,“ popsala nově upravené prostory s tím, že postupně budou obě místnosti dovybavovat. Nicméně malé stolečky a hračky na děti už čekají. 

Provoz je prozatím plánovaný na dva dny v týdnu, pravděpodobně na pondělí dopoledne mezi devátou a jedenáctou hodinu a ve čtvrtek odpoledne od čtyř do šesti. Vše upřesnila pondělní schůzka s rodiči 1. září, která však proběhla až po uzávěrce novin. V tuto chvíli zájem o pravidelné fungování Mateřídoušky projevilo šest rodičů a další jsou vítáni. „V rámci samotné činnosti centra chceme také pořádat různé přednášky podle zájmu rodičů, ale i akce, jako jsou drakiády, radovánky na sněhu nebo třeba adventní tvoření. A faru bude možné využít i pro jiné zájmové aktivity. Od konce července se tu už začaly scházet děti do kroužku Veselé pískání, který se takto schází jednou za čtrnáct dní,“ popsala dále Králová.

Celý projekt iniciovala Charita Blansko. Na její náklady také byly prostory opraveny a ona bude i dále provoz finančně - společně s poplatkem rodičů za nabídnutou službu - zastřešovat. Prostory má pronajaté na 30 let. Zahájením činnosti mateřského centra se minulý pátek stala beseda s ředitelkou Charity Blansko Janou Sedlákovou.