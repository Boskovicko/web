---
title: Plný košík školních potřeb, kde jsou křídy?
authors: Martina Lukešová
category: publicistika
tags: 34-2014 
---

Docela jasně si vybavuji můj první den ve škole. Šla jsem s nadšením i s obavami. Až později mi došlo, že je to vždy stejné, když jdete do další etapy života, do první třídy, na střední, na vysokou, do manželství, do nové práce. Nesla jsem tenkrát paní (soudružce) učitelce tmavě fialové gladioly, byly skoro stejně velké jako já.

Také si pamatuji na zklamání. Místo vysněné víly, která vše ví a umí, mi naše učitelka v první třídě připomínala ježibabu z pohádky o Jeníčkovi a Mařence. Dodnes jsem jí však velice vděčná. Školu nám neotrávila i přesto, že byla velice přísná. Před třiceti lety byly však ve škole jiné podmínky a nároky. Sešity jsme museli mít nalinkované na půl roku dopředu přesně centimetr od okraje. Tužky ořezané, stačily dvě. Pero plnící nebo bombičkové, zmizík byl zakázaný. Velice jsme si vážili barevných papírů a na čtvrtky se malovalo jen výjimečně. Hodně se používaly voskovky a progresa byla opravdu vzácností. Všichni jsme měli téměř stejné věci, jiné nebyly. Kdo měl barevnou gumu, byl hoden obdivu. Ani fixy nebyly časté, spíš až později, ale jak říkal můj táta, s fixy se nemaluje, jen obtahuje. Když jsem je jako starší dostala, velice přísně mi vysvětloval, že se nesmí nechat otevřené. Dnes mají moje dcery fixů plný šuplík, pastelek plnou krabici, štos barevných papírů a za jeden školní rok jsme vystřídali asi čtyři pera. To gumovací logicky vyhrálo, ačkoli jsem se mu velice bránila. Co jsme nepořizovali, byly křídy. Ve školách většinou černé tabule nahradily ty interaktivní nebo bílé, na které se píše speciálním fixem. Je zvláštní, že česká firma Centropen pojmenovala tyto značkovače na bílé tabule Whiteboard Marker. Asi si musíme na anglické názvy zvyknout.

Já mám křídy ráda, ačkoliv vím, že je učitelé s nadšením vyměnili za cokoli, co nepráší. Mně však připadají víc umělecké. Když paní učitelka maloval hruštičky a jablíčka do množiny a podmnožiny, vystínovala je od červené po žlutou. Vidím je jako dnes, malovala jsem si je do sešitu stejně. Fixem se těžko stínuje a na té interaktivní tabuli sice můžete používat reálné obrázky, a dokonce úplně scifi obrázky. Mohou tvořit podmnožinu šmoulů a víl Winx do množiny pohádkových postav, ale těžko si je děti budou překreslovat do sešitu. I když… Možná nebudou mít děti v budoucnosti žádné sešity. Třeba budou informace zapisovat do malinkých osobních počítačů, kdo ví.

Asi jsou interaktivní tabule přínosné, vždyť musíme děti navykat na moderní technologie. Ale ony jsou stejně o krok napřed. Podle mě jsme však všichni zmlsaní přebytkem. Já mám schované některé sešity ze základní školy a některé ještě i po rodičích. A své oblíbené pastelky jsem používala ještě na vysoké škole. Když dnes procházím papírnictvím, nemohu si vybrat. Je tolik dekorů, tolik barev, tolik možností a firem. Nakupujeme i to, co nepotřebujeme. Mnohdy nás zláká nízká cena a mnohdy zjistíme, že ty krásně vypadající pastelky špatně malují. Nebo naopak, v reklamě chválené výborně tvarované pero přímo do ruky za několik set, vydrží psát tři měsíce. Jak se ve výběru orientovat a jak se vyhnout zbytečným výdajů?

Nejprve je potřeba brát v úvahu přesné požadavky konkrétního kantora, ty se totiž poměrně liší. Dobré je se často řídit rčením, že méně je někdy více. Dejte na zkušenost. Kupte raději jedny kvalitní dražší pastelky a kvalitní ořezávátko než hromadu levných. Dále vždy platí doporučená a vyzkoušená značka, nejlépe česká výroba. Zde mohu doporučit českou společnost KOH-I-NOOR, která se pyšní výrobou nástrojů pro tvůrce už od roku 1790. Tato firma také používá certifikaci FSC, která může být i vodítkem při výběru výtvarných a kancelářských potřeb ze dřeva. 

FSC (Forest Stewardship Council) je mezinárodní systém certifikace lesů a dřevozpracujících podniků. Značku poznáte podle loga namalovaného stromu jedním tahem. To zákazníkům zaručuje, že dřevo pochází z šetrně obhospodařovaných lesů. Svým nákupem tak podporujete lesní hospodaření šetrné k přírodě i místním lidem. 

Dalším vodítkem mohou být značky, které informují o tom, že jsou výrobky z recyklovatelného materiálu. Buď jsou přímo vyrobeny z recyklátu nebo se dají recyklovat. Jedná se převážně o plastové výrobky. Zde nastupuje selský rozum. Není třeba být za každou cenu ekologický či vybírat bio. Stačí si v obchodě říci, je možné za tuto cenu výrobek vyrobit? Není cena přehnaná, nebo naopak podezřele nízká? Zvláštností jsou výrobky firmy Eko-plasty, která vyrábí nejen kancelářské potřeby z biologicky rozložitelné a plně kompostovatelné hmoty Greenplast a recyklovaného papíru.

Celkově bych však shrnula, že platí univerzální rada pro veškeré nakupování, což je šetrnost a rozumnost. Vzpomeňme na své dětství a na naše rodiče ve škole. Stačila jim tabulka a křída, později kalamář a pero. Myslíte, že byli hloupější? Věci z našich děti chytré neudělají. To náš přístup, čas a láska. Buďme s nimi přítomni. Škola a nový život začínají. Prožijme to s dětmi naplno, odmění se nám mnohonásobně více, než za značkovou soupravu psacích potřeb.