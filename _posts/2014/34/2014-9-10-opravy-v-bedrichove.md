---
title: V Bedřichově začala stavba kanalizace a rekonstrukce průtahu obcí
authors: Andrea Šrámková
category: zpravodajství
tags: Bedřichov 34-2014 
---

Rekonstrukce silnice a stavba nové splaškové kanalizace, to je současná stavební akce, která si od minulého týdne vyžádala úplnou uzavírku silnice protínající Bedřichov. Započaté práce by měly skončit s posledním listopadem.

Stav silnice III/3769 si už o opravu říkal delší dobu. Před položením nového koberce na délce téměř 400 metrů však v obci nejprve vybudují kanalizaci. „Nejde o rekonstrukci té stávající, bude úplně nová. Udělali jsme kamerové zkoušky staré kanalizace, ale nevyšly dobře. Proto se bude rušit, necháme ji zafoukat,“ uvedl starosta Bedřichova František Všianský s tím, že se jedná o společnou akci obce a Správy a údržby silnic Blansko. Stavby si přitom vyžádají téměř 14 milionů korun.

Po dobu prací bude průjezd obcí uzavřen. Obousměrná objížďka pro vozidla mimo autobusů využívá ve směru od Štěchova silnici přes Kunčinu Ves do Rašova přes Strhaře-Žleby až ke křižovatce silnic za uzavřeným úsekem silnice směrem na Kunčinu Ves a Rašov. 

Předpokládané ukončení obou projektů by se mělo stihnout do 30. listopadu.