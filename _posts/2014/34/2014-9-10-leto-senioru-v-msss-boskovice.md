---
title: Senior léto 2014 v MSSS Boskovicích
cover-photo: http://i.imgur.com/mvznQ4s.jpg
authors: Miroslava Čopáková
category: napsali nám
tags:
- Boskovice
- sociální služby
- 34-2014 
---

Dětem a studentům pomalu končí prázdniny a i léto se nezadržitelně schyluje ke konci. Rána a večery jsou již chladná, sklizně jsou v plném proudu a příroda začíná nenápadně měnit barvy do teplých podzimních tónů. Uteklo to jako voda a co nám léto přineslo, a co se u nás dělo, o tom vám teď něco povím. 

Téměř každý z nás jsme už na nějaké dovolené byli, ať doma nebo v zahraničí, na horách, či u moře. Každý jsme tyto dny chtěli strávit nějak neobvykle. Někdo chtěl víc odpočívat a lenošit, někdo zase aktivně využít každou chvilku k projížďce na kole nebo k pořádné túře v horách. U nás v zařízení se během letních měsíců více odpočívá, ale určitě nezahálí. Pro klienty byly připraveny filmové prázdniny, kdy se mohli každou středu naladit na filmy právě o dovolených, o prázdninových láskách nebo prostě jen tak o létě. Promítaly se filmy jako třeba Jak dostat tatínka do polepšovny, Dovolená s andělem, Léto s kovbojem a jiné... A jak už u nás bývá zvykem, celé to bylo završené velkým, letním, filmovým kvízem a pro úspěšné luštitele byla připravena sladká odměna.

Nezapomněli jsme ani cestovat a s naší Cestománi jsme navštívili tři velké země Japonsko, Čínu a Indii. Tak trochu jsme cestovali i my ve skutečnosti. Jezdilo se na vyjížďky do města, na zmrzlinu, na pivečko, na co kdo dostal chuť. Ovšem třešničkou na dortu byl vydařený výlet do Letovic, kde jsme si mohli prohlédnout Nemocnici Milosrdných bratří, kde nás s velkou ochotou a s bohatým, slovním výkladem o místních prostorách provedla paní ředitelka Drahomíra Královcová a milosrdný bratr Severin. Mohli jsme shlédnout nádhernou, starodávnou lékárnu, místní kryptu i kapli a samozřejmě i zdravotní prostory léčebny. Výlet jsme zakončili občerstvením a příjemným posezením na nádvoří v restauraci letovického zámku.

Završením letní sezóny bude už devátý ročník Her pro seniory, který se bude konat 22. září a pak už přivítáme klidný barevný podzim s otevřenou náručí.	