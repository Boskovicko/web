---
title: Co potřebuje boskovická kultura? Kromě knihovny i velký sál a koncepci do budoucna
authors: Tomáš Trumpeš
category: zpravodajství
tags:
- Boskovice
- komunální volby
- 34-2014 
---

Boskovice se často honosí přízviskem kulturní město. Děje se zde řada významných kulturních akcí a v nemalé míře k tomuto statusu přispívá i kulturně historický odkaz našich předků, především nemalé množství památek a židovská čtvrť.

Otázkou ovšem je, do jaké míry současné Boskovice na tuto tradici navazují. Bližší pohled ukazuje, že nejvýznamnější kulturní akce jako festivaly Boskovice či Ibérica pořádají mimoboskovické organizace a že se zázemím pro kulturu je ve městě cosi v nepořádku.

Proto by bylo nešťastné, kdyby se aktuální politická kulturní debata smrskla na otázku, jestli postavíme knihovnu, či nikoliv. Boskovicím nechybí jen knihovna, chybí dostatečné zázemí pro městkou kulturu obecně. Skleník je nedostatečný a sokolovna prakticky v nevyužívatelném stavu. Pro město velikosti Boskovic je tento stav ostudný.

Bylo by asi naivní očekávat, že nová politická reprezentace postaví nové kulturní centrum s knihovnou, divadelním a koncertním sálem a městskou galerií, stejně jako asi nevytrhá a nevymění dlažbu na Plačkově ulici. Ale bylo by dobré, kdyby přišel někdo, kdo by měl odvahu stávající situaci pojmenovat a o budoucích řešeních začal alespoň otevřeně diskutovat. Kultuře chybí zázemí a chybí také dlouhodobější koncepce. Chybí širší dialog s lidmi, kteří se kulturou zabývají a mají patřičné vzdělání či praxi, k čemuž do značné míry přispívá neexistence kulturní komise. Vzhledem k tomu, jak náročnou, nákladnou a především potřebnou oblast kultura zahrnuje, nebylo by špatné, kdyby se alespoň jeden erudovaný a zkušený člověk nacházel i v radničním úředním aparátu.

### Lenka Bařinková, pedagožka a sbormistryně

Jako největší problém vidím to, že Boskovicím chybí důstojný koncertní sál. Kdysi chytře vymyšlená sokolovna se sálem, jevištěm, zázemím pro umělce, restaurací a ideální polohou už tento požadavek dávno nesplňuje, skleník je výborný jen pro určitý typ hudby, například jazz, pro koncerty nevyužívající zvukové techniky je tu naprosto nevyhovující akustika. Navíc pro symfonickou hudbu nebo třeba vánoční koncert nestačí kapacitně. Radnice by mohla také stát o obnovení místního symfonického či aspoň komorního orchestru a zlepšení stavu PS Janáček jako potenciálních reprezentantů města a jako příležitosti k muzicírování zdejších amatérů. Restem stále zůstává nová budova knihovny. Pořád vylepšovat se dá grantový systém na podporu neziskových organizací. A na závěr – radnice by měla výrazně ovlivňovat, aby ve všech sférách kultury působili odborníci a lidé s uměleckým vkusem.

### Radek Pernica, ředitel Univerzitního kina Scala

Je těžké na tyto dvě otázky relevantně odpovědět na ploše vymezené tisíci znaky. Mám pocit, že položené dotazy by bylo třeba reflektovat na ploše mnohem větší. Takže z mého pohledu by měla nová radnice pohlédnout na celkový stav „oficiální kultury“ ve městě. Zamyslet se kam a jak se vyvíjet dál nebo zda jakýmsi způsobem stagnovat v zavedených dramaturgických pořádcích a programových stereotypech. Myslím, že poslední širší koncept kultury vznikal v době, kdy se zakládalo KZMB, a to je již více než patnáct let. Od té doby se spousta věcí změnila a posunula. Jako jasný problém boskovické kultury vidím absenci střednědobého dramaturgicko-technického dokumentu, který by do budoucna definoval, co vlastně ve městě chceme a za čím půjdeme. Pak ho můžeme naplňovat.

Dále bych nové radnici vřele doporučil, aby okamžitě a bezodkladně začala řešit stavbu nové knihovny, na kterou budeme pyšní, a to nejen po straně architektonické, ale především obsahové. Tím mám na mysli, abychom začali budovat knihovnu nejen s kvalitním knižním fondem, ale především s bohatým kulturně společenským přesahem, knihovnu pro 21. století.
Tisíc znaků je pryč a já nestačil napsat v podstatě nic. Takže vzkazuji nové radnici: 1000 znaků je málo, chce to 1000 stran.

### Petr Vítámvás, historik Muzea Boskovicka

Ne že bych se cítil oprávněn určovat agendu příštímu vedení města, ale pokud se jako občan mohu vyslovit, v obecnější rovině myslím, že by město mělo mít zpracovanou dlouhodobější strategii rozvoje, a to nejen pro oblast kultury, ale vůbec pro všechny oblasti své působnosti. A aby mohla mít dlouhodobější platnost, bylo by nezbytnou podmínkou, aby byla zpracována na základě konsensu širokého politického spektra, a ve spolupráci s občany, zainteresovanými organizacemi, spolky a sdruženími.

A pokud bych měl zmínit něco konkrétního, nebylo by špatné, kdyby se podařilo realizovat stavbu nové knihovny – to je příležitost, kdy by mohla v Boskovicích vzniknout moderní architektura (jen aby se nenašlo nějaké „kompromisní“ řešení, se kterým nakonec nikdo nebude spokojen, a které by nebylo ani dobré, ani funkční).

Také zde chybí i větší reprezentativní sál pro koncerty a divadelní představení; tuto funkci by snad mohl plnit sál sokolovny, ovšem potřeboval by projít rekonstrukcí – a zde je otázka, jakou roli by při tom měla hrát samospráva, minimálně by mohla být Sokolu Boskovice nějak nápomocna.

### Martin Krajíček, hudebník, pedagog

Problémů je hned několik. Prostory pro kulturní akce a knihovnu. Skleník je krásný, ale malý, sokolovna je v katastrofálním stavu. Takže chybí moderní kulturní dům s moderním vybavením a třeba i prostorem pro knihovnu. Jsem aktivní muzikant, jezdím nejen Českou republikou ale i Evropou křížem krážem. Pro Boskovice je takový dům nutností.

Prostředí v Boskovicích přitahuje přespolní organizátory kulturních akcí, kteří se nebojí riskovat, že na akci prodělají, nebo jsou díky sponzorům a grantům finančně nezávislí a přivážejí do Boskovic i kulturu řekněme nestředoproudovou. Proto ani není tolik nápadné, že program KZMB je nepřiměřeně finančně svázán. 

Přistupovat ke kultuře tak, že bude finančně samostatná, je krok chybný a má šanci jen u projektů, které jsou módní a mnohdy kulturně velmi pokleslé. Odpověď na otázku mohla být daleko kratší: peníze, přidat peníze na kulturu.