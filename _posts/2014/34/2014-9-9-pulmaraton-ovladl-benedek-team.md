---
title: Půlmaratón ovládl Benedek Team
authors: Lubomír Slezák
category: sport
tags:
- okres Blansko
- běh
- 34-2014 
---

Ve výsledkové listině hlavního závodu Blanenského půlmaratonu ze soboty 30. srpna je zapsáno 1123 atletů. Další stovky účastníků běžely v dětských bězích nebo závodu městem. Blansko tak v sobotním odpoledni hostilo především milovníky atletiky.

V ideálním počasí odolal nejen traťový rekord, ale také loňský čas Jan Kohuta. Ten sice před během vyhlásil na svůj čas útok, nakonec se ale tratí protrápil a skončil až v osmé stovce. Stupně vítězů v celkovém pořadí tentokrát ovládli běžci maďarského Benedek Teamu. V kategorii mužů jim patřila první dvě místa, totéž zopakovali i v kategorii žen.

„Fanoušci – diváci byli skvělí. To, co předvedli kolem jedenáctého kilometru u hotelu Skalní mlýn, to byla pecka. Vlnící se svatebčané, kteří v čele s nevěstou v dlouhých bílých šatech bouchají do bubnů, vlní se, někteří mají v rukou cedule s povzbuzujícími hesly, plácají nás a povzbuzují. Ale s takovou vervou a nadšením, že přestáváte klesat na mysli a zrychlujete, kopec nekopec. Byť jenom na malou chvilku,“ přiblížila atmosféru běhu jedna z jeho účastnic Lenka Wágnerová z Ostravy.