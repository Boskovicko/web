---
title: Cyklovýlet Okolo Malé Hané pořád táhne
cover-photo: http://i.imgur.com/j9aOqlU.jpg
authors: Lubomír Slezák
category: sport
tags:
- okres Blansko
- cyklistika
- 34-2014 
---

Trasa cyklovýletu okolo Malé Hané je přibližně 35 km dlouhá a vede přes všechny obce mikroregionu Malá Haná. Letošní, již 8. ročník, začínal a končil v obci Uhřice, z obce se jelo do Cetkovic, Světlé, Šebetova, Vanovic, Borotína, Velké Roudky, Malé Roudky – Skočové Lhoty, Velkých Opatovic a Úsobrna. Celá trasa vedla převážně po nových asfaltových silnicích II. a III. třídy, na kterých probíhal normální silniční provoz, krátce vedla i po lesní cyklostezce mezi Borotínem a Velkou Roudkou, pro odvážné i mezi Úsobrnem a Uhřicemi.

„Cyklovýletu Okolo Malé Hané se letos účastnilo na 875 účastníků, což představuje rekordní účast,“ uvedl starosta Uhřic Miroslav Hartl. Cyklisté všech věkových kategorií za ideálního počasí nejen absolvovali trasu cyklovýletu, ale v Uhřicích mohli vidět i doprovodný program. Čekalo je například vystoupení mistra Evropy a několikanásobného mistra světa v biketrialu Martina Kakáče, v pohybu mohli zůstat při jízdě na speciálně upravených jízdních kolech nebo při účasti na taneční zábavě.