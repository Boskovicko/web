---
title: Ve skleníku a Za rohem se představí Eva Mezerová
authors: Tomáš Trumpeš
category: kultura
tags: Boskovice 38-2014 
---

Výtvarnici Evu Mezerovou představí v Boskovicích dvojitá výstava. Jednu část jejího díla si budou moci prohlédnout návštěvníci zámeckého skleníku, ta druhá bude instalována v Kafe za rohem na Plačkově ulici.

Galerie zámeckého skleníku bude hostit výstavu nazvanou Metamorfóza obrazu. Vernisáž se koná v neděli 12. října v 15 hodin, průvodním slovem výstavu povede Markéta Slezáčková, krátké pásmo z vlastní tvorby poezie a hudby představí manželé Ludmila Lujková a Milan Hakl, zahájení doprovodí také hudební duo Melda a Milda. 

Výstava potrvá od 12. října do 13. listopadu a bude přístupná v době konání akcí v zámeckém skleníku nebo po domluvě na telefonním čísle 516 453 544.

„Eva Mezerová v letech 1998 až 2000 soukromě konzultovala své práce s Petrem Kvíčalou. V roce 1998 absolvovala večerní školu současného umění na zámku v Kuřimi pod vedením Milana Magniho, Petra Kvíčaly, od roku 2005–2007 absolvovala konzultace u malíře Jana Čiháka. Malířství je pro Evu Mezerovou stálé hledání a nacházení, je jednou z možností jak otevřít jiné dimenze. A možnost prostřednictvím obrazu nahlédnout „jinam“ je jedním z cílů její tvorby. Pomocí obrazu se autorka snaží uchopit a zachytit okamžik a iluzi světa,“ uvedli pořadatelé výstavy. Hlavní inspirací v tvorbě Evy Mezerové jsou krajina, mýty, pověsti, antropomorfní a mytologické motivy. Pohádkovost a stálá přítomnost mystéria jsou součástí jejích obrazů. Malířka pracuje s kresbou, malbou a jako hlavní prostředky tvorby používá akryl a pastel.

V prostorách Kafe za rohem bude od neděle 12. října do středy 12. listopadu k vidění druhá část výstavy Evy Mezerové, a to kolekce kreseb, která ponese název Krajina v pohybu. Malířka zde vystaví kolekci zaměřenou na transformaci krajiny, antropomorfní a biblické motivy. Kresby se vyznačují výrazným koloritem, dynamikou a expresivitou.
