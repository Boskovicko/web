---
title: Svitáveckým pomůže otevření třídy ve školce, ocenili by také zřízení hřiště i pro větší děti
authors: Andrea Šrámková
category: zpravodajství
tags:
- Svitávka
- komunální volby
- 38-2014 
---

Mezi oslovenými obyvateli Svitávky, kterým jsme položili otázku Kde vidí hlavní problémy, které by mělo vedení jejich obce řešit? se suverénně na první místo vyhoupl nedostatek míst ve školce. Netrpělivě proto očekávají brzké otevření připravované třídy. Nejednou mezi odpověďmi také zazněl požadavek zřízení dalšího hřiště – především pro větší děti, nebo opatření ke zvýšení bezpečnosti. Ocenili by však také třeba zřízení bankomatu v obci a od nejmenované ženy zazněla i prosba o dokončení budované kanalizace.

### Markéta Randulová, Svitávka

Jediný problém, který tu vnímám, je školka. Malého mi nevzali, protože na to, kolik je tu lidí, je tady málo míst ve školce. Teď se ale bude otvírat třetí třída, tak snad už se ze Svitávky dostanou všechny děti. Jinak mi tu nic zásadního nevadí, žije se mi tu dobře. 

### Zdeněk Dvořák, Svitávka

Ocenil bych, kdyby tu byly bankomaty, protože musíme do Boskovic nebo Letovic. Dále by nebylo špatné, kdyby tu bylo více dětských hřišť s nějakými novými prvky. A v souvislosti s dětmi mě napadá, že bych přivítal, kdyby se podařilo v parku trochu zabezpečit břeh Svitavy. Děti lítají a člověk má strach, když jde v létě na procházku nebo si tam chvilku sednout, aby se něco nestalo. Je to hodně dávno, ale smrťák jsme tu už měli. 
Podobně z hlediska bezpečnosti by nebyl špatný ještě jeden přechod pro chodce u školky, případně tam snížit rychlost nebo aspoň značkou upozornit, že tam je pohyb dětí, a to ze školky i naproti z bytovky.