---
title: Koláč pro hospic proběhne už pošesté
authors: Andrea Šrámková
category: zpravodajství
tags:
- Boskovice
- Blansko
- sociální služby
- 38-2014 
---

Na podporu hospicové péče pořádá i letos blanenská Charita sbírku nazvanou Koláč pro domácí hospic. Ve středu 8. října mezi 9 a 16 hodinou bude možné v Boskovicích na Masarykově náměstí a v Blansku na ulici Rožmitálově koupit koláče, které zdarma napekla pětice pekáren z blanenského okresu. Cílem akce je vedle získání finančního příspěvku i snaha šířit mezi veřejnost podvědomí o této službě.

„Od roku 2010 doprovázíme nevyléčitelně nemocné jejich posledními dny na cestě životem. Naším cílem je obklopit umírajícího a jeho rodinu takovou péčí, aby mohli prožívat vzájemné chvíle v domácím prostředí. Snažíme se citlivě vnímat potřeby těchto lidí a předcházet nepříjemné projevy nemoci nebo je pokud možno odstranit. Spolupracujeme s lékaři, kteří mají zkušenosti s paliativní medicínou a kteří jezdí do domácnosti za klienty. Každá rodina má telefonní číslo na zdravotní sestru, které mohou volat o pomoc či jen radu 24 hodin denně. Jsme schopni zajistit pomůcky, které usnadní péči o blízkého, ale i služby psychologa nebo pastoračního asistenta. To nejdůležitější ale je empatie a pochopení, lidskost a úcta, se kterou každý pracovník vstupuje do úzkého vztahu s umírajícím a rodinnými příslušníky,“ popsala podstatu hospicové péče Radka Kuncová, vedoucí této služby v Blansku.