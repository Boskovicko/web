---
title: Knihovna ve Lhotě Rapotině prošla rekonstrukcí
authors: Pavlína Čechová
category: zpravodajství
tags:
- Lhota Rapotina
- 38-2014 
---

Ve Lhotě Rapotině otevřeli v polovině září nově zrekonstruovanou knihovnu. Ta sídlí v budově obecního úřadu a po rekonstrukci v ní z původního vybavení zůstal pouze knižní fond.

Celé zázemí bylo pořízeno nové, od malby a podlahové krytiny až po náhradu původního nábytku. Novým uspořádáním došlo k uvolnění a efektivnějšímu využití prostoru, mohl být přidán navíc dětský koutek, který využívají děti nejen ke čtení, ale i k dalším aktivitám. Kromě knih má služba k dispozici počítač s multifunkčním zařízením a je tak možno poskytovat i doplňkové služby v podobě tisku, skenování nebo například kopírování. Návštěvníci mohou využít dva osobní počítače s připojením na internet. Všechny náklady jsou hrazeny z rozpočtu obce. Dotovanou záležitostí byl knihovnický program Clavius REKS v on-line verzi, který byl v loňském roce pořízen z grantu Národní knihovny.

„Rekonstrukcí knihovny dokončujeme dlouholetý proces renovace budovy obecního úřadu jako celku. Z vlastních zdrojů jsme každý rok opravovali jednotlivé části. Nejprve jsme nechali vyměnit okna a vnitřní dveře, střešní krytinu a zcela zrekonstruovat zasedací síň. Knihovna byla poslední částí interiéru. Aktuálně se dokončuje exteriér budovy, nová fasáda,“ vypočítal postup prací starosta Michal Sedlák.

Letošní oprava stála 150 tisíc korun, každoročně obec také vydává z rozpočtu desetitisícové částky na obnovu knižního fondu, který v současnosti čítá kolem 2 800 knih. Nabídka je rozšířena o výpůjční fond ve spolupráci s boskovickou knihovnou. Knihovna bude otevřena vždy v pátek  od 13 do 18 hodina a její služby v současnosti využívá přes šest desítek registrovaných čtenářů.