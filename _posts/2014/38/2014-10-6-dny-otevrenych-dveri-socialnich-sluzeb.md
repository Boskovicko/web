---
title: Sociální služby zvou na dny otevřených dveří
authors: Anna Dudková
category: zpravodajství
tags:
- Boskovicko
- sociální služby
- 38-2014 
---

Upozornit na sociální služby informovat veřejnost o jejich činnosti má za cíl už šestý ročník Týdne sociálních služeb. Letos pro něj Asociace poskytovatelů sociálních služeb a ministerstvo práce a sociálních věcí vybraly termín od 6. do 12. října. Do akce se zapojí i mnohá zařízení na Boskovicku a Blanensku, většina z nich připraví pro veřejnost den otevřených dveří, některé i další doprovodné aktivity.

K akci se připojí například Městská správa sociálních služeb Boskovice. V Domově pro seniory a Domově se zvláštním režimem na Sadové ulici proběhnou prohlídky prostor spojené s ukázkami metod péče o seniory a s představením nové multismyslové místnosti. Domov s pečovatelskou službou na Mánesově nabídne prohlídku zařízení a ukázky vybavení půjčovny kompenzačních pomůcek. Obě zařízení budou pro veřejnost otevřena v úterý 7. října od 13 do 17 hodin.

K akci se dnem otevřených dveří připojí i Betany Boskovice, sem se mohou zájemci přijít podívat také 7. října. Den otevřených dveří proběhne 8. října i v Paprsku ve Velkých Opatovicích. „Po celý den budete mít možnost prohlédnout si prostory domova a okolního parku, zakoupit výrobky z aktivizačních dílen nebo zhlédnout připravenou ukázku kronik a fotografií,“ představil celodenní program ředitel zařízení Jan Přichystal.

V Šebetově proběhly dny otevřených dveří už v polovině září společně s jarmarkem, nicméně zařízení se připojí i k celostátnímu Týdnu sociálních služeb. Den otevřených dveří zde proběhne 8. října od 9 do 16 hodin. 

V letovickém Centru sociálních služeb připravují den otevřených dveří v úterý 7. října a ve čtvrtek 9. října proběhne v jídelně beseda s Jaroslavem Parmou Cestování po Americe. Navíc bude po celý týden probíhat výstava výrobků uživatelů centra.

Oblastní charita Blansko zve širokou veřejnost na akci Záchranné lano z dluhové pasti. „Jedná se o poradenství v oblasti dluhové problematiky a zároveň představení služeb, které mohou lidem pomoct nejen s dluhy, ale i s dalšími životními problémy. Téma dluhové problematiky je stále aktuální, do dluhové pasti se může dostat každý během krátké doby. Naší snahou je oslovit co nejvíce lidí a rozšiřovat tak povědomí o dluhové problematice,“ uvedla Ivana Crháková z blanenské charity. Setkání proběhne 6. října v Blansku na Wanklově náměstí mezi 10 a 14 hodinou. Kromě pouliční poradny čeká na návštěvníky i uzlíková dílna a happening – pokus o vytvoření co nejdelšího lana z jednotlivých kusů látek jako symbol záchranného lana.

Na návštěvníky se v Blansku těší také ti, kteří pomáhají ulehčit úděl  nevidomých a slabozrakých, den otevřených dveří připravili taktéž na středu 8. října. „Od 10 do 16 hodin si budete moci na ulici K. J. Mašky 2 v Blansku, tedy v budově bývalé mateřské školky, nyní sloužící jako vývařovna Volf a městská knihovna, prohlédnout naše prostory, kompenzační pomůcky a seznámit se s poskytovanými službami pro zrakově postižené spoluobčany,“ pozvala zájemce Marie Reková z blanenské oblastní odbočky Sjednocené organizace nevidomých a slabozrakých ČR.