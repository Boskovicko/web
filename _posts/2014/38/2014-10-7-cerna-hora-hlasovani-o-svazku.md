---
title: Černohorští budou hlasovat o vystoupení ze Svazku, Vodárenská odmítá slova o předražené vodě
authors: Marek Osouch
category: zpravodajství
tags:
- Černá hora
- voda
- referenda
- 38-2014 
---

Obyvatele Černé Hory čeká společně s komunálními volbami také referendum o vystoupení ze Svazku vodovodů a kanalizací. Místní iniciativa Naše voda, která se o referendum zasazovala, tvrdí, že Svazek neumí dobře hospodařit. To však odmítá předseda boskovické divize Vodárenské akciové společnosti (VAS) Petr Fiala.

„Tvrzení ohledně předražených provozních nákladů a předražených staveb se absolutně nezakládá na pravdě, právě naopak. Pokud se jedná o služby a opravy, které divize zadává, všechny jsou prováděny na základě transparentních výběrových řízení a toto je možno doložit,” brání se Fiala nařčení ze strany iniciativy. 
O vypsání referenda rozhodli sami zastupitelé. „Tvrdili, že pro to neměli mandát ani informace, jestli argumenty proti Svazku jsou pravdivé nebo ne. Tak přenesli právo rozhodnout na občany,“ přiblížil situaci v obci Patrik Hořava, jeden ze zástupců iniciativy Naše voda.

Náklady na referendum obec stanovila na 52 tisíc korun. Případné vystoupení ze Svazku by podle ní stálo zhruba devět milionů korun a hrazeno by bylo úvěrem. Podobnou částku potvrdil i ředitel VAS Petr Fiala. „Důležité také je, že zdroje a další vodohospodářské stavby na katastru Černé Hory nejsou jen Černohorských. Po vystoupení ze Svazku tedy nedostanou veškerý vodárenský majetek. Fyzicky jim nebude vydán vodní zdroj Zelený kříž, čistírna odpadních vod a také některé úseky vodovodů a kanalizací. Černá Hora také bude nucena nakupovat vodu a bude se muset podílet na nákladech na čištění vody, což může ročně činit až 7,5 milionu korun,“ upozorňuje Fiala. Iniciativa naopak argumentuje levnější cenou vodného a stočného.

Referendum o vystoupení ze Svazku se konalo v Černé Hoře už také v roce 2009, kdy je prosadil tehdejší ředitel černohorského pivovaru Jiří Fusek. Nakonec však k volbám přišlo pouze 282 oprávněných voličů, což je méně než pětina. Referendum tak nebylo platné. Fusek tehdy prohlásil, že byla špatně formulovaná otázka. Podobně i dnes hovoří zástupci Naší vody. Nově bude otázka znít jednoduše – zda lidé souhlasí s tím, aby městys vystoupil ze Svazku.