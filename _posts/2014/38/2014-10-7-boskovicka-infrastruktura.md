---
title: Infrastruktura je na dobré úrovni. Je však třeba dobudovat kanalizaci a vyřešit televizní signál
authors: Marek Osouch
category: zpravodajství
tags:
- Boskovice
- komunální volby
- 38-2014 
---

Pod slovem infrastruktura si člověk nejčastěji představí silnice a jejich kvalitu. I proto se kvalita silnice opět skloňovala v odpovědích našich respondentů. Kromě silnic však infrastruktura zahrnuje také další sítě – vodovody, kanalizace, internet či televizní signál. Vynecháme-li kvalitu silnic, je pravděpodobně největším problémem v Boskovicích nevybudovaná kanalizace na Mánesově ulici a její nedostatečná kapacita v některých ulicích. Obyvatele ale spíš trápí nemožnost přijímat televizní signál některých programů, jako je Prima Zoom, nebo dětský kanál ČT:D. Dodnes totiž není na Čížovkách dokrývač třetího a čtvrtého multiplexu, přestože vedení města o něj usilovalo. Město by však muselo jeho provoz hradit částkou dvacet tisíc korun za měsíc, na což radnice nepřistoupila. Část Boskovic, která nechytne signál z Pradědu nebo nemá satelit, je tak o tyto programy ochuzena. Některé nechytne ani odtud.

Kde vidíte hlavní problémy, které by měla nová boskovická radnice řešit ve sféře infrastruktury. A jaká konkrétní řešení byste uvítali?

### Josef Opálka, jednatel společnosti Topnet

V oblasti internetu děláme bez radnice téměř cokoli. Není to tedy otázka vedení města, ale spíše jednotlivých lidí, případně bytového družstva. Na úřadě vyřizujeme jen potřebná povolení.

Z pohledu občana Boskovic však vidím hlavní problém v komunikacích. Velmi se mě dotýká přetíženost silnice, která slouží jako hlavní tah na Jevíčko. Dále také křižovatka pod poštou nebo ulice Sokolská. Takto bych mohl jmenovat i ostatní ulice v Boskovicích. Myslím, že by velmi pomohla dostavba rychlostní silnice R43, která by usnadnila dostupnost do krajského města a současně zlepšila bezpečnost silničního provozu. Také by ulevila Boskovicím s ohledem na životní prostředí a bezpečnost chodců.

### Radomír Kovář, specialista na telekomunikační zařízení

Ohledně pokrytí Boskovicka televizním signálem nyní nezbývá než doufat především ve finanční podporu města. Budování sítí je dokončeno a nelze předpokládat, že jejich provozovatelé budou ve své režii pokrytí nějak významně rozšiřovat. Bohužel máme smůlu, že jsme příliš daleko od velkých měst a na všechny důležité strany navíc jsou kopce. Osobně bych uvítal zejména vybudování převaděče pro síť 7, označovanou také jako 1a. Tato síť obsahuje programy České televize v HD rozlišení a program ČT:D/Art (dočasně vysílající v multiplexu 3). Jde o veřejnoprávní programy, takže by určitý zájem města ve vyvinutí tlaku na oprávněné instituce mohl být. Ohledně ostatních multiplexů (zejména MUX4) pak půjde jen o stanovení priorit kam investovat. Je otázkou, jestli příjem TV je tou hlavní.

### Václav Ryšavý, bývalý úředník z oblasti vodohospodářství

Co se týče vodovodů a kanalizací v Boskovicích a přidružených obcích, myslím si, že jejich stav je na dobré úrovni, zejména poslední dobou se hodně zlepšilo. Boskovice mají velmi kvalitní zdroje pitné vody a to jak zdroj ve Velkých Opatovicích, tak ve Valchově. Vlastní vodovodní řady jsou v případě nutnosti při opravách chodníků a vozovek rekonstruovány. Vím, že provádět samostatné rekonstrukce je obtížné a provádí se jen v krajních případech. Větším problémem snad je nedostatečný tlak v lokalitě Na Chmelnici, což by měl vyřešit nový vodojem nad hřbitovem. 

O něco horší je problematika odkanalizování. Pro Boskovice byl zpracován pasport kanalizace, který řeší kapacitu a její fyzický stav. Jako nejproblematičtější se jeví úsek kanalizace v lokalitě Pod Střelnicí a Na Skalce včetně navazujících kanalizací. Jiným problémem je ulice Mánesova, kde odpadní vody nejsou napojeny na čistírnu. Některé problematické úseky již byly vyřešeny, například u bývalého lihovaru. Při nové výstavbě je velmi nutné pokud možno důsledně oddělovat dešťové vody od splaškových a dešťové vody zasakovat na místě. Je pravda, že tento trend již byl nastolen a je třeba v něm pokračovat.

Z přidružených obcí bych zmínil Mladkov, kde je navrženo přečerpávání odpadních vod na boskovickou čistírnu. Myslím si, že toto řešení je optimální, protože kapacita čistírny je dostatečná a odpadne starost s provozováním další čistírny. A to nemluvím o problematice jejího umístění s ohledem na záplavové území.