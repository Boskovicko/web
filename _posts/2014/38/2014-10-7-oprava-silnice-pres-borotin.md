---
title: Silnice přes Borotín se dočkala opravy
authors: M. Krajíčková
category: zpravodajství
tags: Borotín doprava 38-2014 
---

Na krajské silnici vedoucí Borotínem probíhá od začátku září rekonstrukce. Hotová by měla být do konce října, což je dříve, než bylo původně plánováno.

„Do obce je nyní povolen vjezd pouze místním obyvatelům, autobusové dopravě a dopravní obsluze. Totální uzávěrky, tedy bez výjimky pro všechna vozidla, by měly být v sobotu 4. a 18. října od 7 do 24 hodin. V tyto soboty ani autobus linka č. 251 nebude zajíždět až do Borotína, ale pouze na křižovatku od Cetkovic. Tam bude umístěna provizorní autobusová zastávka pro nástup a výstup, autobus bude dále pokračovat do Velkých Opatovic a naopak. I když oprava způsobuje v obci nemalé potíže, všichni se těší, až bude silnice opravená,“ uvedl starosta Zdeněk Toul.

Celkové náklady na rekonstrukci průtahu obcí by bez DPH neměly přesáhnout částku 4,8 milionu korun, samotná obec Borotín bude mimo tuto částku investovat zhruba 120 tisíc korun na úpravu vjezdů a rozšíření krajnic.