---
title: V Blansku referendum rozhodne o osudu hotelu Dukla ve středu města
authors: Andrea Šrámková
category: zpravodajství
tags: Blansko referenda 38-2014 
---

Vyhlásit současně s komunálními volbami místní referendum se rozhodli také v Blansku. Problémem, o němž mají rozhodnout obyvatelé města, je dlouhodobě diskutovaný objekt hotelu Dukla ve středu města. Nad budovou visí shakespearovská otázka: Být, či nebýt?

„Chátrající objekt brání dalšímu rozvoji významné lokality v samém centru města. Během roku 2013 proběhla celkem tři zveřejnění záměru na prodej a pronájem pozemků a stavby hotelu Dukla na náměstí Republiky. Všechna však skončila bez kladné odezvy. Vzhledem k výše uvedeným skutečnostem Rada města Blansko navrhla odstranění stavby na náklady města,“ odůvodnilo zastupitelstvo své rozhodnutí vyhlásit referendum. Náklady na demolici stavby a následné terénní úpravy uvolněného prostoru se totiž přiblíží deseti milionům korun. Vzhledem k výši výdajů a případnému výraznému urbanistickému zásahu do středu města nabízí radnice možnost, aby se k osudu stavby vyjádřili sami obyvatelé. Ti budou odpovídat na otázku: Souhlasíte s tím, aby Město Blansko provedlo na své náklady odstranění stavby hotelu Dukla na náměstí Republiky v Blansku a následně vhodnou formou zajistilo revitalizaci takto vzniklého prostranství?

Pokud Blanenští vyjádří souhlas s likvidací objektu, prostor by mohl být znovu nabídnut potenciálním zájemcům k odprodeji a realizaci pro město přínosného investičního záměru, případně by zde mohl být ve střednědobém horizontu vybudován nákladem města a za významné pomoci dotací jiný vhodný objekt.