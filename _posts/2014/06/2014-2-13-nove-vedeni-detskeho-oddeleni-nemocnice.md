---
title: Dětské oddělení boskovické nemocnice má nové vedení
authors: Žaneta Ondroušková
category: zpravodajství
tags: Boskovice nemocnice 6-2014
---

Dětské oddělení v boskovické nemocnici čekají změny. Od prvního února je vede nový primář Michal Klimovič, který ve funkci nahradil Alenu Havličkovou. Po boku bude mít i novou zástupkyni. Podle jednatele nemocnice Dana Navrátila se tak na dlouho podařilo vyřešit problém oddělení – nedostatek pediatrů.

Dosavadní primářka ukončila smlouvu k poslednímu lednu. „Doktorka Havlíčková odešla na vlastní žádost,“ upřesnil Navrátil s tím, že zamířila do soukromé ordinace v Brně. 
Vystřídal ji bývalý primář dětského oddělení v brněnské Fakultní nemocnici. „Pan Klimovič je špičkový odborník, na kterého mám velmi dobré ohlasy i od bývalých podřízených,“ uvedl Navrátil, který nepochybuje o jeho medicínských ani manažerských schopnostech.

Michal Klimovič navíc není jediná nová tvář na dětském. Ve vedení se čerstvě objevila také dětská kardioložka Anna Nečasová, která před více než týdnem nastoupila jako Klimovičova zástupkyně, a zaplnila tak delší dobu prázdnou pracovní pozici. 
Přestože doteď nebyla situace na dětském ideální, Navrátil ubezpečil, že momentálně je na dlouho vše v pořádku. „Pediatrů je všude po republice málo, leckde se kvůli tomu ruší dětská oddělení. I boskovická nemocnice se s tímto problémem dlouho potýkala. Nakonec jsme na tyto důležité posty sehnali kvalitní odborníky, takže o budoucnost dětského oddělení ani porodnice strach nemám,“ dodal jednatel.