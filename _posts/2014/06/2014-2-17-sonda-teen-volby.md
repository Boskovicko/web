---
title: "Sonda teen: Volby"
authors: Ludmila Dobrozemská
category: zpravodajství
tags:
- sonda teen
- volby
- ankety
- 6-2014
---

Letos nás čekají dokonce troje volby. Volit se bude na jaře do Evropského parlamentu a na podzim do obecních zastupitelstev, přičemž část země bude souběžně volit i svého senátora. To se voličů na Boskovicku netýká, neboť našemu senátorovi Jozefu Regecovi vyprší mandát až v roce 2016. A jaký přehled mají o volbách teenageři?

Letošní rok je označován jako volební. Víš, kdy a které volby nás tento rok čekají?

### Michal, 18 let
Já se o toto téma nějak nezajímám, takže nevím.

### Michaela, 19 let
O tom, jaké budou volby, nemám vůbec přehled. Určitě ale nějaké budou. A pokud budou, tak volit půjdu.

### Lenka, 19 let
Patřím mezi lidi, kteří o tom, jaké budou volby, nemají přehled. Volit chodím pravidelně, ale informace o tom, koho budu volit, si vždy zjišťuji až těsně před volbami. Vím, že to není ideální, ale zase lepší, než nejít k volbám vůbec.

### Jan, 20 let
Vím o volbách do zastupitelstva, senátu a do Evropského parlamentu.

### Kamila, 20 let
Asi do senátu?

### Lucie, 20 let
O politiku se moc nezajímám, jaké budou letos volby, nevím.

### Radek, 20 let
Čekají nás volby do zastupitelstva. Další nevím, ale určitě nějaké budou. Možná předčasné.

### Adéla, 21 let
Na podzim proběhnou komunální volby a v květnu volby do Evropského parlamentu.

### Mirek, 22 let
O roce 2014 se mluví jako o supervolebním. Kromě toho, že si zvolíme své zástupce do Evropského parlamentu, vyměníme také část Senátu i tváře komunální politiky. Volby do Europarlamentu budou v květnu, senátní a komunální někdy na podzim.

### Antonín, 23 let
V březnu nás čekají volby do zastupitelstva, v květnu budeme volit poslance do Evropského parlamentu. Poslední volby budou na podzim a budou to volby do Senátu. Pokud tedy nebudou vyhlášeny žádné předčasné volby, budeme volit třikrát.