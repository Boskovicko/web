---
title: Policisté dopadli zloděje kovů
authors: Marek Osouch
category: zpravodajství
tags: Boskovicko kriminalita 6-2014
---

Policie dopadla tři pachatele ve věku dvaadvaceti, pětatřiceti a šestatřiceti let, kteří během loňského roku kradli v chatových oblastech Boskovicích a v blízkém okolí. Pachatelé se zaměřovali na věci, které mohli zpeněžit ve sběrnách. Za jejich činnost jim hrozí až pět let vězení.

Dvanáct případů policisté prokázali zlodějům, kteří ukradli věci za 40 tisíc korun. Způsobená škoda na majetku se vyšplhala na dalších 50 tisíc. „Jednalo se především o vloupání do rekreačních objektů,“ uvedla tisková mluvčí blanenské policie Iva Šebková. Kromě chat však zloději v Boskovicích navštívili i průmyslový areál, kde ukradli měděné kabely a ze zaparkovaných nákladních aut a traktorů odčerpali 80 litrů nafty.

V jiném případě Na Rovné v Boskovicích vyboural jeden z pachatelů z terasy nosnou traverzu, kterou prodal v kovošrotu. Část terasy se vybouráním zhroutila, a zloděj tak způsobil škodu za deset tisíc korun. „Pachatelé ukradli věc, která má hodnotu několika set korun, ale způsobili škodu v řádu několika tisíc,“ doplnil zástupce vedoucího územního odboru Zdeněk Grénar s tím, že v některé trestné činnosti zloději spolupracovali, v jiných naopak loupil každý sám.

Pro policii nebyli pachatelé neznámí. Už za sebou mají řadu krádeží. „Je to jejich způsob života,“ uvedl Grénar. Jelikož už byli v minulosti trestáni, hrozí jim nyní až pět let vězení. Nejmladší z pachatelů je stíhán vazebně, další dva jsou na svobodě. „Ve vazbě je z důvodu, aby v majetkové trestné činnosti dále nepokračoval,“ dodala Šebková. Podle jejích slov se podařilo velkou část odcizených věcí dohledat ve sběrnách surovin, a ty se nyní vrací zpět k původním majitelům.