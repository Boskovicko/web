---
title: Zájemci mohou žádat o příspěvek z letovického grantového systému
authors: Andrea Šrámková
category: zpravodajství
tags: Letovice granty 6-2014
---

Více než čtvrt milionu korun budou i tento rok rozdělovat na letovické radnici v rámci grantového systému. Požádat o velký či malý grant z rozpočtu města můžou občanská sdružení, obecně prospěšné společnosti a církevní právnické osoby se sídlem v Letovicích nebo působící na území města a jeho místních částí až do konce dubna.

„Pravidla zůstávají stejná jako minulý rok. Malé granty, tedy ty do maximální výše dvou tisíc korun, se používají převážně na akce pro děti, loni dostali takřka všichni, kdo si požádali. Velké granty, kterými lze dosáhnout až na deset tisíc korun, jsou určeny na záležitosti spojené s materiálně technickým zabezpečením oddílu. I zde dostali všichni žadatelé, i když třeba ne v plné výši,“ uvedl letovický místostarosta Jiří Palbuchta. Doplnil, že město vyčlenilo v loňském roce celkem 260 tisíc a z nich bylo vyplaceno 256 tisíc celkem 68 žadatelům Na letošní rok je připravena stejná částka. Podmínky pro poskytnutí grantů jsou vyvěšeny na webových stránkách města. „Žádat lze pro oblast sociálně zdravotní, sport, kulturu a pro aktivity Zdravého města,“ upřesnil okruh žadatelů starosta Vladimír Stejskal. Žádosti budou posuzovány odbornými komisemi, které rozhodnou o eventuelním přidělení a výši dotace.

Podporu kulturně osvětové a výchovně vzdělávací činnosti a veřejně prospěšných aktivit nejen v Letovicích, ale také v rámci mikroregionu Letovicka poskytuje také Nadace města Letovice pro rozvoj kultury a životního prostředí.
