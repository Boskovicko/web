---
title: Trestná činnost byla vloni v okrese nižší
authors:
    - Petr Meluzín
    - Marek Osouch
category: zpravodajství
tags:
- okres Blansko
- kriminalita
- 6-2014
---

Jako vcelku úspěšný hodnotí policisté Územního odboru Blansko-Vyškov Policie České republiky uplynulý kalendářní rok. Policisté totiž zaznamenali pokles jak celkového počtu trestných činů, tak ve většině jednotlivých oblastí trestné činnosti.

Majetkové trestné činy, které se na celkovém počtu podílejí výrazně nejvíce, klesají již třetí rok za sebou. V ÚO Blansko-Vyškov bylo oproti předloňským 1 525 případům vloni vyšetřováno celkem 1 485 těchto trestných činů. V Boskovicích však policisté vloni řešili 137 krádeží a vloupání, což představuje oproti roku 2012 výrazný nárůst o 43 případů, tedy o 50 procent. Objasněnost majetkových trestných činů je již tradičně oproti jiným druhům kriminality nízká, v okrese je to pouhých 26 procent.

U násilné trestné činnosti naopak objasněnost vzrostla na téměř 69 procent oproti 65 procentům v roce 2012, současně poklesl počet násilných trestných činů z 228 na 198.

Jediný výrazný nárůst zaznamenali policisté v oblasti toxikomanie. Trestných činů výroby omamných látek řešili vloni 57, což oproti 33 případům v roce 2012 představuje opravdu značné navýšení.

V dopravní nehodovosti je situace na Blanensku lepší. Oproti 520 případům v roce 2012 vyšetřovali policisté vloni jen 458 nehod. Mezi hlavní příčiny nehod patří rychlá jízda a nedání přednosti v jízdě. 

Počet usmrcených zůstává na stejné výši šesti osob. Jedním usmrceným byl i chodec, kterému policisté po příjezdu na místo nehody naměřily 3,2 promile alkoholu v krvi. Na neukázněné chování chodců v silničním provozu policie stále upozorňuje a vybízí lidi k nošení reflexních prvků při snížené viditelnosti. Potěšující může být především pokles počtu těžce zraněných účastníků z 30 na 22. Lehce zraněných ale naopak o devatenáct přibylo z loňských 192 na 211. Dopravní inspektorát dále řešil v minulém roce přes 4 700 přestupků a v blokovém řízení za ně uložil částku přesahující 2,3 milionu korun.

V Boskovicích ovšem počet dopravních nehod v roce 2013 mírně stoupl z 54 na 58. Tento nárůst bohužel pokračuje již několik let po sobě. Za rok 2013 také policisté v Boskovicích a okolí zjistili celkem 81 případů řízení vozidla pod vlivem návykové látky – alkoholu nebo drog.