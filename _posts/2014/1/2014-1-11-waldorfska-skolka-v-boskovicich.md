---
title: V Boskovicích usilují o otevření waldorfské školky
authors: Andrea Šrámková
cover-photo: http://i.imgur.com/Uj2hE4j.jpg
category: zpravodajství
tags: Boskovice školky 1-2014
---

Zhruba rok získává podobu myšlenka založit v Boskovicích waldorfskou školku. Iniciátory jsou sami rodiče dětí, které ji od září 2014 začnou navštěvovat. V současné době probíhají jednání o prostorách, v nichž by měla působit. První informativní besedu – tentokrát ještě v užším kruhu – přinesl prosinec, od ledna však začnou veřejnosti přístupná setkání pro rodiče, kteří zvažují alternativní přístup ke vzdělávání svých ratolestí. Počítá se také s pořádáním tvořivých dílen pro děti, které budou sloužit i jako ukázky způsobu práce ve waldorfských školkách, a výhledově přibudou webové stránky.

„Máme dvacetiměsíčního syna, začali jsme proto postupně hledat typ školky, která by nám vyhovovala. Nejdříve jsme šli do Montessori, ale úplně nás to nepřesvědčilo. Vzápětí nám kamarádka řekla o waldorfské školce v Brně, do které vozí v letošním roce už tři svoje děti. Začali jsme pátrat a zjistili jsme, že se nám právě tyto principy líbí. Nejbližší taková školka (a poté i škola) je však v Brně a praská ve švech, další až ve Žďáru, Olomouci… Přestěhovat se? To jsme neviděli jako řešení, proto jsme začali podnikat kroky, aby mohla vzniknout tady,“ popsala své důvody Kateřina Kejíková z Boskovic, která spolu s partnerem Josefem Barešem stojí v čele iniciativy rodičů usilujících o zavedení waldorfské pedagogiky do Boskovic.

„Navíc jsme viděli, že tady je řada rodičů, kteří vyhledávají alternativní směry,“ doplnil Josef Bareš. „Ale nechceme vymýšlet nic zbrusu nového, toto je vytvořený a ověřený systém, nejde o žádný experiment,“ pokračoval.

Principy waldorfské pedagogiky mají zhruba stoletou tradici a uplatňují se od mateřských škol až po střední. „První školu podle antroposofie rakouského pedagoga Rudolfa Steinera založil v roce 1919 Emil Molt v německé obci Waldorf pro děti zaměstnanců tamní továrny. V současnosti je ve světě kolem 870 škol. U nás waldorfské školy vznikají od roku 1990, vzdělávací program byl schválen v roce 1996. Nyní máme asi 10 waldorfských základních škol a čtyři školy střední,“ uvádí webové stránky Asociace waldorfských škol České republiky.

Aby mohlo nové zařízení v Boskovicích vzniknout, bude po Novém roce, tedy už podle požadavků nového občanského zákoníku, založeno občanské sdružení iniciativy rodičů a následně nadační fond. Cílem je, aby se kapacita zařízení pohybovala mezi 20 až 25 dětmi ve věku od 3 do 7 let a organizátoři počítají s každodenním a celodenním provozem. Ideálem je, aby se podařilo založit školku finančně dostupnou pro všechny. Školné bude určitě vyšší než v klasické mateřské škole, ale nemělo by vyšplhat do astronomických čísel. „Chceme, aby se pro ni mohl rozhodnout každý, proto kdo má, dá víc, kdo nemá, dá méně, ale dojde ke kompenzaci nákladů školného jinou formou. Když například tatínek dělá se dřevem, může vyrobit stůl, nějaké police nebo třeba prolézačku. Nic nejde zadarmo, ale chceme zdůraznit společný zájem, tedy aby to fungovalo,“ popsal směřování iniciativy Bareš s doplněním, že školku vnímají jako předstupeň waldorfské základní školy, kterým by rádi pokračovali. „Většina waldorfských zařízení u nás je zatím státních, vím jen o dvou soukromých. Každopádně tím právě zakládaným chceme splnit podmínky MŠMT, a to nejen proto, abychom získali finanční prostředky na platy pedagogů,“ uvedl dále Josef Bareš.

První veřejná beseda pro rodiče, kteří mají zájem dozvědět se víc, případně se i zapojit do příprav vznikající školky a moci ovlivnit podobu zařízení případně i pro své dítě, je naplánována na 15. ledna v 17 hodin v konferenční místnosti v Penzionu pod zámkem. Schůzka má přiblížit provoz alternativního zařízení, které klade důraz na osobitý přístup k dětem, na využívání přírodních materiálů, ale především na nenásilný a celistvý rozvoj každého dítěte. Účast na setkání přislíbila vedoucí brněnské waldorfské mateřské školy Jana Kytnerová.

Pokud se podaří záměr v Boskovicích dotáhnout do úspěšného konce, bude to zde už třetí zařízení zaměřující se na neklasické pojetí výchovy a vzdělávání dětí – řekněme – školkového věku. Už druhým školním rokem zde totiž působí Jinánek vycházející z principů lesních školek a od letošního září přibyla nabídka zařazující prvky Montessori. „Letos máme každodenní, ale prozatím pouze dopolední provoz. Dopadnou-li dobře jednání ohledně zázemí pro děti ve westernovém městečku, chceme ho rozšířit na celodenní,“ prozradila Gabriela Vajčnerová, zakladatelka takzvané jiné školky nebo-li Jinánku, kterému své děti letos svěřilo osm rodičů. Na nedostatek práce si nestěžuje ani Lucie Tichá, kterou už při studiu zaujala pedagogika Montessori. „Začali mě oslovovat rodiče dětí, zda bych něco takového v Boskovicích nezavedla. V současné době ke mně chodí tři dny v týdnu 11 dětí ve věku dvou a tří let. Další už jsem musela odmítat, protože bych to sama nezvládla,“ konstatovala. Stojí před rozhodnutím, zda pokračovat v této podobě, nebo s kým se spojit příští školní rok. Ani další alternativní pedagogické směry jí nejsou cizí, proto je možné, že se objeví v nově vznikající školce.
