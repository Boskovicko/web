---
title: Zahrádkáři zvou na cyklus odborných přednášek
authors: Andrea Šrámková
category: napsali nám
tags: Boskovice 1-2014
---

Od poloviny ledna mohou všichni, kdo mají zájem rozšířit své znalosti související se zahradou a zahradničením, navštívit některou ze čtyř přednášek připravených boskovickou organizací Českého zahrádkářského svazu. Konat se budou převážně ve středu od 18.00 v sále S3 Sokolovny v Boskovicích (vchod dvorem). Výjimkou je únorová přednáška, která proběhne přímo v Zahradnictví Lebiš v Boskovicích, a to už od 16 hodin.

Tématem první přednášky stanovené na 15. ledna bude Pěstování vinné révy v našich podmínkách, které představí Zdeněk Křehula z Boskovic. O týden později, tedy 22. ledna, posluchače seznámí se Zpracováním úrody ze zahrádek Anna Němcová, působící na Zahradnické fakultě v Lednici a na Mendelově univerzitě v Brně. Poslední lednovou středu bude o Ochraně a výživě rostlin přednášet Jan Zivčák z opavského AgroBio. Cyklus přednášek uzavře 5. února Zahradnictví Lebiš, a to tématem Pěstování bylinek a balkónovek. Slova se ujme v 16 hodin majitel zahradnictví Petr Lebiš.

„Srdečně zveme nejen všechny členy Českého zahrádkářského svazu, ale i ostatní zájemce,“ uvedli pořadatelé.
