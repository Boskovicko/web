---
title: Na gymnáziu vznikla vynikající inscenace Seifertovy Písně o Viktorce
authors: Tomáš Trumpeš
category: kultura
cover-photo: http://i.imgur.com/6Ut5aPC.jpg
tags: Boskovice divadlo gymnázium 1-2014
---

Nové divadelní představení připravila se studenty na boskovickém gymnáziu pedagožka a režisérka Věra Prosová. Základem představení se stala rozsáhlá báseň Jaroslava Seiferta Píseň o Viktorce. Volba tohoto textu se ukázala jako více než šťastná a výsledkem je výjimečně zdařilá inscenace, která nejenže odráží režisérské kvality Věry Prosové a dává vyniknout všem účinkujícím studentům, ale především citlivě a pokorně sděluje Seifertův text, ve kterém básník spojil nešťastné osudy Viktorky a spisovatelky Boženy Němcové.

Uznání a ocenění zaslouží právě už samotný výběr textu, a to hned z několika důvodů. Především proto, že výběrem řekněme kanonického textu české literatury od autora ověnčeného Nobelovou cenou plní gymnaziální divadlo také svou nepominutelnou funkci vzdělávací. Je skvělé, že vedoucí souboru nepodléhá trendu, který je dnes běžný často i na uměleckých školách, totiž snažit se vybrat něco, co prvoplánově odráží aktuální záliby studentů, a v obavách, že nic jiného by je nebavilo, jim nabídnout realizaci v něčem, co už sami dobře znají. Takový postup je totiž především rezignací na nejzákladnější smysl a poslání vzdělávací instituce. A stejně jako není měřítkem kvality jakékoliv divadelní inscenace pouze její řemeslné zpracování, technické provedení a dostatek divadelní invence, avšak je nutné také brát v potaz její schopnost divákům něco podstatného sdělit, nemělo by být ani cílem školního souboru pouze dát studentům příležitost vyzkoušet si divadelní práci, ale měl by jim poskytnout právě možnost setkání s důležitým tématem, kvalitním textem a v nejlepším slova smyslu učebnicovým autorem. A rozšířit tak studentům obzory právě způsobem souladným se školními osnovami a poskytnout jim obohacení z pokladnice české či světové kultury. A to právě z té její části, kterou by je samotné nejspíš prozkoumávat nenapadlo.

To vše se Věře Prosové podařilo v ne příliš často vídané míře a už jen pohled na zaujetí a soustředěnost všech účinkujících v Písni o Viktorce vypovídá o tom, že podobný přístup může při citlivé a důsledné práci přinést to nejlepší ovoce. Ukazuje se tak, že při vhodném a poučeném vedení se také dnešní mládež dokáže chopit náročného a klasického textu a s vnitřním zaujetím ho přesvědčivě inscenovat. Režisérce se tak na gymnáziu povedlo připojit se opět i v divadelní oblasti právě k neprvoplánovému a nepodbízivému způsobu práce se studenty, jaký zde v hudbě po léta představuje sofistikovanou a přitom živou a mladistvou interpretací klasického repertoáru pěvecký sbor Nota. Obojí dohromady tak může bez nadsázky sloužit jako dobrý příklad pro ostatní vzdělávací instituce v regionu, což je přesně to, co bychom měli od gymnázia očekávat.

Další pozitivum vybraného textu spočívá v jeho básnickém charakteru. Jednak proto, že básnický jazyk nabízí studentům přesně ten druh obohacení, které v převládajícím světě kolem sebe mohou snadno minout, a také proto, že náročná divadelní práce s poeticky stylizovanou řečí je může mnohému naučit i po čistě formální stránce. Koncentrované, přesné a obsah i básnickou formu ctící mluvené projevy všech herců v inscenaci napovídají, že právě tomu se soubor věnoval se zvláštní poctivostí. Samozřejmě můžeme odhadovat, u kterého z herců tuto práci usnadnil přirozený herecký talent, podstatné ovšem je, že k formálně dobrému a přitom osobitému a přirozenému způsobu deklamace se režisérce podařilo přivést všechny. Jmenovitě se jedná o Aleše Peigera, Kateřinu Štěpánkovou, Andreu Buchtovou, Patrika Korčáka a Karolínu Jelínkovou.

Kromě samotné práce s textem gymnaziální inscenace Seifertovy Písně o Viktorce nabízí divadlo, které důsledně a důmyslně využívá všech svých možností vyjádření. Do výsledného plnohodnotného a souměrného divadelního tvaru se podařilo zmíněnou hereckou přípravu spojit s dynamickým a nápaditým pohybovým, prostorovým, hudebním a výtvarným řešením. Hercům pomáhá i to, že jsou do svých rolí vhodně typově obsazení, a především, že jednotlivé divadelní složky sebou účelně a významotvorně prostupují. Příkladem může být funkční využití na divadle často už trochu klišovitě a pouze na efekt užívané stínohry. V tomto případě je však stínohra součástí nápaditého výtvarného a také tanečního řešení některých scén, není pouhou působivou ilustrací, ale díky přímé komunikaci s herci se podílí na vyprávění příběhu a posunuje děj dále. Zároveň je dominantní součástí celkového scénického řešení prostoru auly, kterou má soubor k dispozici. Protože se gymnaziální divadelníci nespokojují s tradičním hraním na jevišti, pomáhá stínohra vytvářet základ pro pestřejší stupňovité uspořádání prostoru. A toho je během celého představení opět komplexně využíváno.
Vedle pohybových a tanečních scén spojených se stínohrou pracuje režisérka s herci na náročnějších pohybových kreacích po celou dobu, zaměstnává je stále mnohdy náročnou fyzickou akcí, čímž jim pomáhá vyhnout se úskalí začátečnické bezradnosti. Je totiž nutné doplnit, že pro inscenování Písně o Viktorce se na gymnáziu sešel zcela nový, a tudíž dosud nezkušený soubor. Na výsledku to ovšem není nijak znát, inscenace nepůsobí jako debut většiny herců, ale naopak jako vyzrálé dílo již zkušené režisérky, neboť v případě Věry Prosové se jedná už o několikátou studentskou inscenaci, přičemž i v minulosti se věnovala převážně divadlu poezie.

Vedle efektu stínohry pracují inscenátoři zdařile také s využitím videoprojekcí, konkrétně s pasážemi z filmu Babička režiséra Františka Čápa z roku 1940, a také s portrétem spisovatelky Boženy Němcové.

Za zcela samostatnou zmínku stojí hudební doprovod inscenace, o který se postarala výtečným způsobem klavíristka a studentka kvarty Veronika Dražková. Výjimečnost jejího působivého doprovodu je podtržena tím, že se z velké části jedná o vlastní klavírní improvizace. Veronika Dražková podala asi nejpřesvědčivější důkaz toho, že ani dnes není o mladé talentované umělce nouze, jen je umět vyhledat a nabídnout jim tu správnou příležitost. I díky hudbě se inscenace po celou dobu drží v neklopotném tempu, je prosta hluchých míst a udržuje si po celou dobu poetickou a melodramatickou atmosféru. Ta pak není díky dynamickým hereckým akcím ochuzena ani o dramatické sekvence.

Divadelnímu souboru z boskovického gymnázia se zkrátka podařilo vytvořit opravdu kvalitní a působivou inscenaci, navíc obohacenou o výše zmíněný prvek dobré a přínosné dramaturgie. Začátkem roku plánuje soubor na své domácí scéně v aule odehrát i další reprízy, a to nejen pro studenty – inscenace by měla být představena i široké veřejnosti. Přestože je zřejmé, že Píseň o Viktorce je připravována přímo pro speciálně uspořádaný prostor auly a její převoz na jiné místo by nebyl jednoduchý, byla by velká škoda, kdyby studenti svou Viktorku neprezentovali také na některém ze studentských festivalů či festivalů divadla poezie. Inscenace je to totiž opravdu výjimečně zdařilá.

A v tom, že vznikla právě na gymnáziu v Boskovicích, můžeme vidět ještě jeden zajímavý podtext. Jaroslav Seifert totiž publikoval Píseň o Viktorce nedlouho po Únoru 1948, kdy tesklivá píseň o nešťastných ženských osudech ostře kontrastovala s převládající oficiální linií optimistické budovatelské tvorby. Právě Píseň o Viktorce tak stála na počátku temného období, které mělo nemalý dopad i na jejího autora. A značnou zásluhu na tom měl také boskovický rodák, básník a překladatel Jiří Taufer. Právě ten totiž Jaroslava Seiferta udal, když zaslechl ve vinárně jeho hanlivý výrok o sovětských básnících, totiž že raději vidí francouzského básníka zvracet než sovětského skládat verše. Taufer tak stál u zrodu kampaně, která se proti Seifertovi na prahu padesátých let rozpoutala a jejíž součástí byly i zdrcující kritiky Písně o Viktorce.

Krásná a procítěná inscenace mladých boskovických divadelníků pod vedením Věry Prosové tak může být také alespoň malou omluvenkou Boskovic slavnému básníkovi za podlé jednání jednoho místního rodáka.
