---
title: Letovičtí radní připravují přesun autobusového nádraží z náměstí
authors: Marek Osouch
category: zprávy
tags: Letovice doprava 1-2014
---

Letovická radnice se stále snaží vyřešit nevyhovující stav, kdy autobusy mají své stanoviště na náměstí. Tuto komplikaci navíc ještě zvyšuje stav u železniční stanice, kde lidé parkují auta po krajích silnice a projíždějící autobusy si jen velmi těžko a složitě vyhýbají. Radnice tak jedná s majiteli pozemků u železnice, kde by mohlo v budoucnu nádraží vzniknout.

„Záměrem města je vybudovat autobusové nádraží u vlakové stanice spolu s šedesáti čtyřmi místy pro automobily. Předpokládáme, že autobusové nádraží vybuduje soukromý partner a parkoviště město,“ uvedl místostarosta Letovic Jiří Palbuchta. Starosta Vladimír Stejskal následně uvedl, že odstoupili od plánů vybudovat na tamní křižovatce kruhový objezd. Nově by se měla upravit do tvaru písmene T.

Radnice upozorňuje, že je vše zatím ve fázi příprav. „Jsou zpracovány studie, nikoli prováděcí projekty,“ upozornil Palbuchta s tím, že odhadovaná cena je čtyřicet pět milionů korun, z čehož by více než polovinu mohly pokrýt dotace. Stavební povolení by podle něj mělo být v první polovině příštího roku a v roce 2015 by mohla být celá stavba dokončena. „Pokud se nám to povede, tak to bude obrovský úspěch,“ dodal.
Celá akce je však realizovatelná pouze za předpokladu, že se vedení města dohodne se soukromníkem, který převezme veškeré náklady na sebe a celou stavbu nádraží zrealizuje. Na pozemcích, které soukromník v tamní lokalitě sám vlastní, by mělo vzniknout šest zastávek a čtyři místa pro autobusy ke stání. Vedení Letovic zatím nechce zveřejňovat, o koho se jedná a vyčkává do vydání stavebního povolení.

Na Letovických poté bude výstavba parkoviště. Zde ovšem ještě musí město vyjednat odkup či převod pozemků do rukou města. Parkování by mělo být pro řidiče zdarma a podél nádraží bude podle starosty zákaz stání.
