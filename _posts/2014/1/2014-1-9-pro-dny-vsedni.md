---
title: Pro dny všední…
author: Andrea Šrámková
category: napsali nám
tags: 1-2014
---

Cukroví snědeno, víno vypito, návštěvy odešly… Sváteční dny jsou za námi a my jsme bohatší nejen o dárky pod vánočním stromkem, ale především o čas strávený s rodinou a vůbec s lidmi, které máme rádi.

Vánoce, ač posunuté mnohdy do příliš komerční roviny, zůstávají jedněmi z tradic, které udávají rytmus roku. A to ať už je vnímáme církevně především jako narození Ježíše Krista, nebo civilně jako svátky rodiny, ale i solidarity s potřebnými, svátky pokoje a smíru. Ve spojení s novým kalendářním rokem a se slunovratem se v tomto období rodí v mnoha významech nový počátek a s ním naděje, že chod věcí bude lepší než doposud. Abychom se o to i sami přičinili, začíná pro některé nový rok s řadou předsevzetí, která odrážejí ohlédnutí za rokem odcházejícím. Někdo chce zhubnout, jiný zdokonalit angličtinu, věnovat víc času dětem nebo sportu.

Když jsem se s přáteli bavila o novoročních předsevzetích, zjistila jsem, že mnozí už na ně rezignovali s odůvodněním, že to stejně dlouho nevydrží. Jsem však přesvědčena, že je v pořádku se v okamžiku, když něco končí a otevírají se dveře k něčemu novému, na chvíli zastavit, zamyslet se, co bylo dobré i co se tolik nepovedlo, a poučen se odrazit k novým břehům. I pokud se nepodaří v dobrém úmyslu vytrvat, už uvědomění si, kde nás bota tlačí, a vůbec sama dobrá vůle dává šanci zlepšit, co není ideální. Slovy filozofa Lessinga – i ten nejpomalejší postupuje k cíli rychleji, než ten, kdo žádný cíl nemá.
A tak se za dávání si předsevzetí přimlouvám. Za předsevzetí, která do toho všedního, každodenního života přinesou něčí úsměv nebo pocit uspokojení – třeba, že dnes jsem to ještě vydržel a tu cigaretu si nezapálil. On totiž každý den je jedinečný, každý je v životě jen jednou, i když zrovna neslavíme svátky. Záleží na nás, jak ho naplníme. I překonávání překážek k tomu patří. Podle Immanuela Kanta prý nebe dalo člověku jako protiváhu proti nesnázím života tři věci: naději, spánek a smích.

Do nového roku vám tedy přeji, ať všech těchto nebeských darů máte vždy dostatek. Neodpustím si nepřipojit přání pevného zdraví, protože bez něj je ouvej. A v souvislosti s novinami poděkování za vaši přízeň a spolupráci v uplynulém roce. Nadále se budeme snažit sledovat pro vás dění na Boskovicku a hledat témata, která vás zajímají. Témata pro dny všední i sváteční. I když – a ještě jednou si dnes vypůjčím slova slavných, tentokrát Jana Wericha – není šedivých dnů, to jsou jenom unavené oči, které nechtějí vidět jejich svátečnost. Ať tedy každý den je vaším malým svátkem.
