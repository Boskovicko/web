---
title: Černá kronika
author: Petr Meluzín
category: informace
excerpt: Výběr ze zásahů policie na přelomu roku.
tags:
- okres Blansko
- 1-2014
---

### Sebranice

Dopravní nehoda se stala ve středu 25. prosince před osmou hodinou ráno na hlavním tahu Brno – Svitavy ve stoupání za Sebranicemi směrem na Blansko. Došlo ke srážce tří osobních aut, při níž se dva účastníci nehody lehce zranili. Silnice byla po nehodě do tři čtvrtě na deset uzavřena, policisté odkláněli dopravu Boskovice a Skalici nad Svitavou.

### Olešnice

K vážné nehodě s tragickými následky došlo ve čtvrtek 26. prosince ve čtvrtek kolem osmé hodiny večer v Olešnici. Na místní komunikaci srazilo vozidlo značky Peugeot Boxer čtyřiadvacetiletého chodce, který utrpěl natolik vážná zranění, že oživovací pokusy přivolaných záchranářů byly marné. Pětadvacetiletý řidič podle dechové zkoušky nepožil před jízdou alkohol nebo drogy. Příčinu nehody objasní další vyšetřování a soudní pitva.

### Boskovice

O tom, že zloději nezahálejí ani o vánočních svátcích, se ve čtvrtek 26. prosince přesvědčili majitelé rodinného domku v Boskovicích. Neznámý pachatel vnikl do domu neuzamčenými vchodovými dveřmi a přestože byl jedním členem rodiny vyrušen a dal se na útěk, stačil na chodbě ukrást z peněženek více než osm tisíc korun. Policie skutek šetří jako trestné činy krádeže a porušování domovní svobody.

### Velké Opatovice

Zklamání přinesl nákup přes internetový server mladé ženě z Velkých Opatovic. Za myčku nádobí zaplatila prodávajícímu na účet více než šest tisíc korun, zboží se však nedočkala. Když s ní prodejce přestal komunikovat, nahlásila vše na policii. Prodávající je podezřelý z trestného činu podvodu, za který mu hrozí až dva roky vězení.

### Vážany

K tragické nehodě došlo ve středu 1. ledna okolo šesté hodiny večer na železniční trati ve Vážanech. Osobní vlak jedoucí do Skalice nad Svitavou tam srazil muže, který přecházel koleje a přitom upadl do kolejiště. Strojvůdce jej sice zpozoroval, ale nemohl již soupravu zastavit. Šestašedesátiletý muž utrpěl vážná zranění a na místě zemřel. Dechová zkouška u strojvůdce neprokázala požití alkoholu. Příčinu nehody policie dále šetří, pravděpodobně však šlo o neopatrnost oběti. Provoz na jednokolejné železniční trati zablokovala nehoda na víc než tři hodiny.

Nehoda byla v letošním roce prvním železničním neštěstím na Blanensku. Loni zde zemřelo na kolejích osm lidí, tři skončili s těžkým zraněním. Příčinou byla ve většině případů neopatrnost.
