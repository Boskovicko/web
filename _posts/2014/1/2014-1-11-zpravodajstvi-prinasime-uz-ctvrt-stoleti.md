---
title: Zpravodajství z regionu přinášíme svým čtenářům už čtvrt století
authors:
    - Tomáš Trumpeš
    - Andrea Šrámková
cover-photo: http://i.imgur.com/c8yZSNI.jpg
category: publicistika
tags:
- Boskovice
- rozhovory
- 25 let Boskovicka
- 1-2014
---

Kolik rozhovorů pro noviny dělala, už dnes asi nikdo nespočítá. Ten dnešní se však od předcházejících liší. Jitka Melkusová, vydavatelka a do loňského roku šéfredaktorka regionálních novin Boskovicko, totiž tentokrát není tou, kdo klade otázky. Noviny právě vstupují do jubilejního roku, oslaví 25. výročí, a to je příležitost k ohlédnutí za uplynulými roky, za úspěchy i úskalími, které s sebou přinesly.

**Euforie po sametové revoluci, překotné události, měnící se společnost… To jsou okolnosti, za nichž tyto noviny v roce 1990 vznikaly. Jak se zrodila myšlenka založit zpravodajský týdeník?**

U úplného začátku jsem nebyla. Přesto je jejich vznik z mého dnešního pohledu malým zázrakem. V lidech bylo tolik odhodlání a síly, že by se i s drakem popasovali. Na tu odvahu, sebevědomí a jistotu by si měli všichni vzpomenout dnes. Byla to touha po obnově čehosi, co bylo historicky dané, přirozené, normální. Lidé na Boskovicku měli plné zuby Blanska. Boskovákům vzalo mnoho – tradici centra regionu, úřady a navíc odtud byla diktována ta odporná komunistická pravda pro všechny.
Proto vznikly Regionální noviny, bylo třeba informační platformy pro obnovu okresu. Bylo třeba lidem říkat celou pravdu a to tehdy vůbec nebylo lehké, popasovat se s tím dokázal málokdo. Je proto potřeba vzpomenout jmen zakladatelů BRC – Boskovického regionálního centra. František Šalé, Alois Hynek jako ideová dvojka, Jarda Oldřich a nebožtík Blonďák – Standa Janků jako výkonná dvojka. Dále Milan Křesťan, můj manžel Ilja, tehdy ještě ne manželé Schwarzerovi, obě partnerky ideologů – Vendula a Liba Baďurová. No a nesmím zapomenout na Rolfa, Rudolfa Burgra, pozdějšího novináře Mladé fronty, vedoucího brněnské redakce a dnes vedoucího katedry masmediálních studií na nově vzniklé fakultě sociálních studií, bez něhož by současné noviny nebyly tím, čím jsou.

**Jak komunikovali politici a zaměstnanci veřejné správy s novináři v první půli devadesátých let a jak komunikují dnes? Je tam rozdíl?**

Vzpomínám si na přednostu okresního úřadu Františka Slámu – pozval si mě k sobě a požádal, abychom nejitřili vztahy mezi Blanskem a Boskovicemi. Byl Boskovák, slib dostal, Parma nebyl konfliktní nikdy. Boskovičtí se snažili tak moc o obnovu okresu, že jsme jeden čas měli v Boskovicích i služebnu dopravní policie. Všechno v okrese bylo zdvojené, to neměli nikde. A v Blansku jen zvedali obočí.

Z dnešního pohledu musím říct, že jako novináři jsme tehdy byli docela na koni. Dřív komunikovali odpovědní a znalí úředníci, dnes je vše filtrováno přes tiskového mluvčího po dlouhých úvahách, co se může a co ne. A my jsme na ně byli za to pěkně protivní. Pro všechny byly svobodné noviny, zpravodajství novinkou. Bylo velkým štěstím některých institucí, že tehdy nebyl internet a my jsme se k některým informacím dostávali velmi těžko. Jinak bychom je byli topili jak koťata.
Dnes se informační pole projasňuje, ubývá nezřetelností, vše do sebe začíná zapadat. Ale vzpomeňme si, třeba policie vůbec neměla lidi, kteří by si dokázali poradit s hospodářskými delikty, problematikou internetu. A tak to bylo s novinkami ve všech úřadech. Byly prostě oproti vývoji zpomalené, a tak je to často dodnes.

Tehdejší okresní noviny byly třeba dlouho poplatné dosavadním zvyklostem, vždyť je privatizovali tehdejší redaktoři. Neskromně musím říct, že my, zcela svobodní, jimž šéfovalo jen svědomí, jsme ty zpomalené docela trápili, ale současně jsme se učili od velkých – deníků, televize. Ti byli tehdy všude, ne jako dnes, a měli na to prostředky. No a my jsme se jim především museli vyrovnat, ne-li být lepší. To byl úkol nováčka a my jsme v něm obstáli. O naší nezávislosti svědčí nejrůznější podezírání politických stran, že kopeme za tu druhou.

**Pětadvacet let. Za tu dobu se výrazně posunuly i technické možnosti přípravy novin, lze přiblížit nejvýraznější změny?**

Joj, horká sazba. Touto cestou vyšlo jen několik prvních čísel. Tu jsem sice znala, ale Regionální noviny jsem už dělala na Blonďákově DTP, tehdy sestavu přivezl z Bratislavy za půl milionu (za takovou cenu jste mohli koupit dva byty). To nebylo učení, to byl souboj s počítačem. A těch slz, když text s každým uložením ubýval, místo aby přibýval. Libor Janků tehdy sázel noviny i dva dny, dnes to máme za pár hodin i s korekturami. Všechno jsme se učili za pochodu, střídání oken na monitoru pro mě byla dlouho noční můra.

Tisklo se na zařízení koupeném z Minervy ve vedlejší místnosti, jednotlivé listy se snášely ručně. Dcery měly tehdy ideální věk na to, aby závodily kolem stolu, kdo bude rychlejší. Různé forrichtuňky pak pomáhaly noviny skládat. Vázaly se balíky, které jsme sami rozváželi po obcích, obchodech k prodeji. No, na začátku jsme neměli ani telefon, což dnes nejde skoro pochopit. Ale měli jsme zdravé nohy. Z foťáků se stříhaly v komoře filmy v pondělí ráno z víkendového dění, odpoledne už byly noviny v prodeji.

Dnes pošleme hotové dílko internetem do tiskárny a oni za pár hodin přivezou balíky k distribuci. Musím si ovšem postesknout, že distribuční firmy jsou čím dál línější a dražší a dnes už téměř vyhynuly. Asi zavzpomínáme na staré časy a začneme se tím živit – nebo kdyby se někdo našel…

**Dění na Boskovicku po léta bedlivě sledujete. Kde dneska region nejvíc tlačí pata? Jaké jsou resty či zcela opomíjené problémy?**

Když všechno začalo, měly Boskovice několik poslanců v parlamentu. Koho tam máme dnes a k čemu nám jsou? Když vznikaly kraje, byl to boj. Vznikaly vize, strategie. To všechno se nám dnes nějak ztratilo. Nebo se to jen nebere vážně? Boskovicku, ale především Boskovicím samým, chybí střednědobá, ale i dlouhodobá strategie, ne plán na čtyři roky. Pokud jako region nebudeme mít vizionáře a politiky s vizí, vrátíme se tam, kde jsme byli – staneme se marginalizovaným regionem, s nímž se nepočítá a kam nemá cenu se ani koukat. Jako se nám to už stalo několikrát, naposledy někdy před patnácti lety.

**A co se naopak povedlo? Co se za posledních 25 let dokázalo, čím se může tento region skutečně pochlubit?**

Myslím, že pochlubit se může poměrně velkým územím, které zabraly fotovoltaické elektrárny. Nebo nejméně dvěma superkoupališti s tobogány. Letovický zámek taky není špatný. No a nová úprava takzvaných asanačních opatření kolem boskovické přehrady včetně nové čističky taky stojí za to.

Když přestanu být ironická, tak bych asi chtěla nejvíc ocenit skutečnost, že lidé se zase začali starat o své věci, o věci veřejné. Především vesnice, kde má každý sám za sebe nejvíc práce, ožívají nebývalým ruchem, který bych nazvala ruchem obnovovaného soužití. Obnovují se tradiční obyčeje, divadelní a jiné spolky, vydávají se zpravodaje obsahující vhledy do historie, pořádá se spousta společenských akcí a lidé si začali užívat společného života. Za vrchol považuji třeba výsadby starých ovocných odrůd na obecních pozemcích, alejích. Zkrátka lidé začínají být hrdí na místa, kde žijí.

**Na celostátní úrovni se mluví o tom, že politický systém, tak jak fungoval 20 let po revoluci, prochází zásadní proměnou. Dvě hlavní velké strany ztratily dominanci, politika není tak přehledná, je méně čitelná. Dochází podle vás k nějaké podstatnější proměně i na komunální úrovni? Očekáváte nějakou zásadní změnu politické mapy v letošních komunálních volbách?**

Významná změna se děje. Lidé konečně berou své věci do svých rukou, a to je nejpodstatnější. Zda se to nějak projeví už letos si ale nějak neumím představit. Vím ale určitě, že se to stane brzo. Vesnice jsou už téměř zdravé, na města teprve dojde. Asi se ti, kdo jsou povoláni, musí nejprve pořádně namíchnout. Zde vidím jakousi paralelu s dobou, kdy jsme zakládali noviny. Nic nejde samo, lidé se prostě budou muset angažovat, aby se věci mohly změnit.

Jo, a děsím se pokusů o změnu ústavních zákonů. Dělali je poctiví právníci, kteří do nich necpali stranické zájmy. Nejsem odborník, ale myslím, že státní systém první republiky byl dostatečně sofistikovaný na to, aby se okopíroval. Současné novinky jsou zase jen snahy o uchopení moci do rukou některé strany, to nemá s demokracií nic společného.

**Jaký vliv má na noviny internet? Ten přináší informace hned, tištěné noviny těžko mohou být rychlejší. Co můžou naopak nabídnout navíc? Obáváte se, že by skutečná a nezávislá novinařina mohla zaniknout?**

Neobávám. Ale v rukou to má každý jeden sám. Jsou novináři, které zajímá na tiskovce především chlebíček, a pak tu práci nějak formálně odvedou. No a jsou tací, kteří jsou povoláni, a ti odvádějí pro tuto společnost obrovský kus práce. Byla ale doba, kdy to nebylo oceňováno, lidé jejich přínos jaksi nevnímali. Že často suplovali práci policie zatím nikdo neocenil.

Technika jde dopředu, ale já jsem třeba zrovna zažila relativně nepříjemný týden po stránce připojení. A najednou je člověk bez informací. I bez těch, které nutně potřebuje. Myslím, že není nad to listovat *svými* novinami u *svého* ranního čaje.
Lidé nežijí ve vakuu. Nejbližší je jim samozřejmě rodina, ale nejde se nezajímat, co se děje kolem, jak je na tom místo, kde žiju. Slýchám často – mně to nezajímá, mně stačí noviny, které mi chodí do schránky. A pak tito lidé jdou a koupí si nedělní Blesk k nedělní kávičce. Nejde ale strkat hlavu do písku. Ta současná rezignace je neštěstí, snad dojde k brzké katarzi. Jak jsme se před pětadvaceti lety angažovali my, musí se lidé angažovat zase, aby se věci veřejné zlepšily. Samo to nepůjde.

**Co vás na této práci nejvíce baví? Co vám dala?**

Lidi. Setkávání, výměna informací. Nejraději zprostředkovávám informace a poučení od moudrých a vzdělaných lidí, věřím, že se tak naši čtenáři vzdělávají. Taky mě baví odhalovat nepatřičnosti.

**Co vnímáte na novinařině jako nejtěžší?**

Pohled do očí bolesti, zoufalství.

**Po léta řídíte regionální noviny. Jak se za tu dobu vyvíjelo regionální myšlení lidí – cítili a cítí svou příslušnost k Boskovicku – a jak se toto vnímání mění?**

V poslední době cítím, že se lidé bojí víc než dříve. Věří na temné síly mafie, bojí se cokoliv obětovat ze svého pohodlí. Mizí otevřenost, odpovědnost. Tak to nikdy v minulosti nebylo. Proto se snažím pracovat s takovými pojmy jako čest, obětavost, hrdost… „Nikdy jsme se neměli tak dobře jako teď,“ říkal mi jeden náš respondent. „Žijeme si jako prasata v žitě.“ Lidé budují hmotné statky, chtějí mít víc a víc a zapomněli, že jsou za tuto zemi, tuto planetu, nejen odpovědni, ale jsou na ní i naprosto závislí. O to více mě těší ti, kteří už pochopili a sázejí stromy.

**Cítila jste někdy jako hendikep, že nejste rodačka, ale jak se říká naplavenina?**

Po pravdě cítila. Ale trochu jinde, než by se dalo čekat. Nikdy se mi nepodařilo zcela proniknout do rodových linií, příbuzenských vztahů. A navíc trpím hendikepem, nepamatuju si jména. Při setkání vím určitě, že se známe, ale nevím s kým ani odkud. Za to se všem omlouvám. Působím proto jako netýkavka. Na druhé straně to je velká výhoda být cizí. Mohla jsem si dovolit měřit skutečně rovným metrem. Nechodila jsem s nikým do školy, ani moje babička neměla zahradu vedle toho zločince.
Na rozdíl od místních jsem znala všechny obce, ba i samoty v okrese, protože jsem fakturovala práci kominíků. No a díky práci na zámku a působení mého muže v muzeu jsem vhlédla do historie.
ν Která konkrétní místa na Boskovicku máte ráda a táhne vás to tam čistě jen vychutnat si jejich krásu.

Boskovicko je nádherné celé. I proto jsem ho tak ráda propagovala na veletrzích cestovního ruchu a tvořila pobytové programy. Vyhlídky jsou místa pro bohy – pohledy z Vísek, z Vratíkova, z Újezda, ale i z Vinohrádek, Rovné. Jak čas dovolí, meditovat a hledět na zapadající Slunce. Nádherné lesy třeba v okolí Němčic, Újezda. Ale moje srdeční záležitost je Moravský kras, zejména Holštejn, kde jsem prožila mnoho dní v podzemí, pak křtinský kostel a snad nejúžasnější – gotický kostelík v Kateřině. Všechny kamenné zdi, sýpky a domy jsou „moje“ stejně jako staré baráky, často až ruiny, v nichž můžu najít duši.
