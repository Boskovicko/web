---
title: Silvestrovská noc policisty ani záchranáře nezaskočila
author: Petr Meluzín
category: informace
tags:
- okres Blansko
- 1-2014
---

Letošní Silvestr probíhal z pohledu bezpečnostních a záchranných složek podobně jako v minulých letech. Většina řešených případů souvisela se zvýšenou konzumací alkoholu.

Výjezdové složky ZZS Jihomoravského kraje byly v úterý 31. prosince posíleny o 4 týmy rychlé zdravotnické pomoci. Záchranáři vyjížděli během silvestrovské noci ke 183 případům. To představuje výrazné zvýšení zatížení nejen výjezdových týmů, ale i zdravotnického operačního střediska oproti minulým rokům (v roce 2011 132 výjezdů, v roce 2012 141 výjezdů). Záchranáři řešili na území kraje 75 úrazů a 3 dopravní nehody. Například úrazy od pyrotechniky byly jen tři. Na Boskovicku utrpěl lehké poranění ruky od petardy muž z Okrouhlé.

Největším problémem byl opět alkohol. Záchranáři ošetřili 15 osob intoxikovaných alkoholem, nejmladší z nich měl 12 let. Téměř každý ošetřený pacient byl pod vlivem alkoholu.
Jihomoravští hasiči vyjížděli k 31 událostem, což je o 8 méně než vloni. Čtrnáct z nich byly požáry, při nichž byl jeden člověk zraněn a předběžná škoda je 177 tisíc korun. Na Blanensku vyjížděli hasiči celkem čtyřikrát.

Ani policisté o silvestrovské noci nezaháleli. Jen deset minut po půlnoci ve středu 1. ledna vyjížděli k havárii osobního auta do Ludíkova. Asi dva kilometry za obcí směrem na Valchov tam pětašedesátiletý řidič osobního auta nezvládl řízení a skončil v příkopu. V dechu měl 3,3 promile alkoholu. Při havárii nebyl nikdo zraněn, na autě vznikla škoda za asi 5 tisíc korun.
Nezaháleli ovšem ani zloději. V Letovicích se dosud neznámí pachatelé vloupali do rodinného domku, kde odcizili věci za více než 5 tisíc korun. V Boskovicích zase policisté vyjížděli na Nový rok v dopoledních hodinách ke vloupání do restaurace.
O letošním Silvestru bohužel došlo i k jednomu úmrtí. V Boskovicích byl nalezen mrtvý pětačtyřicetiletý muž. Přivolený lékař na místě vyloučil cizí zavinění, přesná příčina smrti zemřelého zůstává nadále v šetření.