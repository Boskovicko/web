---
title: V Okrouhlé vysadili krajové odrůdy ovocných stromů
authors: Pavel Chlup
category: napsali nám
tags: Okrouhlá 1-2014
---

V posledním listopadovém týdnu v Okrouhlé vysadili ovocné stromky, z nichž můžeme jmenovat jabloně – Panenské červené, Antonovka, Kardinál žíhaný, Signe Tillish, z hrušní – Salisburyho, Jačmenka, Muškatelka a Špinka. Jedná se o staré a odolné odrůdy, které jsme zakoupili u šlechtitele Stanislava Bočka, jenž se jejich pěstování a propagaci intenzivně věnuje. Svědčí o tom jeho následující vyznání:

„Rozměr pěstování starých odrůd souvisí s jejich významem společenským a historickým, představují vlastně jakési kulturní dědictví, kterého bychom si rozhodně měli vážit. Jsou produktem přírody a člověka, kterému stálo za to je pěstovat třeba i několik století. Určitě věděl proč. Měli bychom k nim mít úctu, k odrůdám jako takovým a ke starým stromům. Kapitola sama o sobě je pak pohled na ovocné stromy jako významné složky zeleně v naší krajině.“

Na příští rok máme vytipovány další lokality, kde se s výsadbou či obnovením ovocných alejí, díky velké podpoře obce, bude pokračovat. Tímto děkuji partě okrouhleckých hasičů, kteří se této výsadby zhostili a kterou jsme štamprličkou náležitě zapili!