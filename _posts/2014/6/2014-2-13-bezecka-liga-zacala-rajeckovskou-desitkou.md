---
title: Okresní běžecká liga v sobotu začala Ráječkovskou desítkou
cover-photo: http://i.imgur.com/QXfFNKF.jpg
authors: Lubomír Slezák
category: sport
tags: Ráječko běh 6-2014
---

V sobotu 8. února začal další ročník Okresní běžecké ligy. Ráječkovská desítka se běžela už po dvacáté a její výsledky se započítávaly také do Brněnského běžeckého poháru.

Ráječkovská desítka prošla velkou změnou. Zázemí závodu se z organizačních důvodů přesunulo do budovy Staré školy, oproti loňskému ročníku došlo k úpravě trasy. Ta vedla údolím potoka Chrábku směrem do kopce až na nejvyšší vrchol Horničky.
Na start letošního ročníku se postavila více než pětistovka běžců, loňský účastnický rekord byl překonán o víc než stovku běžců. Podkladem trati byl asfalt a lesní cesty, trať nabízela výškovou i klimatickou různorodost. Místy se běželo v blátě, jinde se bruslilo na zledovatělém sněhu.

První v cíli hlavního závodu byl Robert Míč z VSK Univerzita Brno, který časem 33:39 stanovil rekord nové trati. Míč v rámci Brněnského běžeckého poháru vyhrál už po páté, čímž potvrdil roli horkého favorita. Až 23 sekund po něm přiběhl Milan Hrazděra z Lokomotivy Břeclav, trojici nejrychlejších doplnil Jakub Ambros z AK EZ Kopřivnice.

Nejvíce bodů do Okresní běžecké ligy vybojoval celkově čtrnáctý Hynek Dolák, v kratším závodě nejrychleji doběhl junior Petr Konečný z VSK Univerzita Brno, mezi ženami dominovala Romana Gajdošová z EKOL teamu.

### Výsledky

Muži: 1. Míč Robert (VSK Univerzita Brno), 33:39, 2. Hrazděra Milan (Lokomotiva Břeclav), 34:22, 3. Ambros Jakub (AK EZ Kopřivnice), 34:43, 12. Tajovský Jan (Boskovice), 38:46. Veteráni 1: 1. Kleibl Martin (Slovan Podlesí), 35:27, 2. Dolák Hynek (Blansko), 38:14, 3. Grün Gustav (AC Okrouhlá), 38:52. Veteráni 2: 1. Kratochvíl Pavel (Sokol Rudíkov), 36:51, 5. Novák Zdeněk (Horizont Kola Novák Blansko), 42:28, 6. Prudek Vítězslav (Moravec Sokol Benešov), 43:43. Veteráni 3: 1. Kudlička Svatopluk (LRS Vyškov), 41:06, 7. Stráník Aleš (Blansko), 49:29. Junioři: 1. Konečný Petr (VSK Univerzita Brno), 28:01. Dorostenci: 1. Kotouček Matěj (MRX Team Bořitov), 28:23, 6. Holík Michal (MRX Team Bořitov), 30:42.

Ženy: 1. Gajdošová Romana (Ekol Team), 29:25, 5. Barešová Milada (Kunštát), 31:40, 9. Nedomová Lucie (Lysice), 33:47. Veteránky 1: 1. Jančaříková Lenka (AAC Brno), 31:30, 3. Komárková Zdenka (Olešnice), 33:12. Veteránky 2: 1. Durnová Marta (Veselí nad Mor.), 34:44, 3. Žákovská Alena (Horizont Kola Novák Blansko), 35:46. Dorostenky: 1. Šafářová Adéla (AK Olymp Brno Moravec Team), 33:22. Juniorky: 1. Zwienerová Jitka (AK Olymp Brno), 36:26, 2. Čížková Markéta (OB Adamov), 43:36.

Okresní běžecká liga pokračuje druhým závodem 28. března. Bude jím v Blansku Jarní pětka na dráze.