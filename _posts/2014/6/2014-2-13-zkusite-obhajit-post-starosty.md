---
title: "Komunální volby: Zkusíte obhájit post starosty?"
authors: Tomáš Trumpeš
category: zpravodajství
tags:
- volby
- komunální volby
- 6-2014
---

Vzhledem k tomu, že jsme vstoupili do roku, kdy nás čekají komunální volby, rozhodli jsme se otevřít toto téma již nyní formou ankety mezi stávajícími starosty na Boskovicku. Položili jsme jim stejnou anketní otázku: **Jste již rozhodnutý, jestli budete v letošních komunálních volbách obhajovat svůj post? Pokud ano – jak? A co vás k rozhodnutí vedlo?**

### Jaroslav Dohnálek, ODS, Boskovice
Nejsem ještě rozhodnutý a rozhodnutí padne někdy na jaře roku 2014.

### Vladimír Stejskal, ODS, Letovice
Já můžu mít představy, jaké chci, ale rozhodne místní sdružení ODS, které ještě neproběhlo. Pokud mě tím pověří, rád do toho půjdu.

### Jiří Bělehrádek, KDU-ČSL, Velké Opatovice
V letošních komunálních volbách budu kandidovat do Zastupitelstva města Velké Opatovice, vzhledem k důchodovému věku nepředpokládám, že bych obhajoval funkci starosty.

### Zdeněk Wetter, ČSSD, Kunštát
Ano, rád bych šel do voleb znovu jako lídr ČSSD. Jako každý starosta, který končí své první volební období, mám v hlavě spoustu plánů, ve kterých bych rád pokračoval. V komunální politice jsem byl léta, ale 4 roky na pozici starosty mi daly nový rozhled a ta práce mě baví.

### Zdeněk Peša, nezávislý, Olešnice
Před dvěma roky, po různém anonymním i otevřeném osočování, jsem byl přesvědčen, že řada lidí má pocit, že by práci starosty dokázala dělat lépe. Po pěti volebních obdobích jsem se tedy připravil na nové působení v mém oboru. Pak ovšem přišly volby do krajského zastupitelstva a do poslanecké sněmovny a jejich výsledek pro moji osobu – daný preferenčními hlasy – ukázal, že jsem se zjevně mýlil. Že lidí, pro které jsem důvěryhodný, je stále hodně. Navíc radnice v Olešnici ani v tomto volebním období nezaspala a má za sebou řadu úspěšně realizovaných projektů. A za nimi je něčí práce. Pevně věřím, že to občané dokážou vyhodnotit. Krátce – ano, půjdu do voleb.

### Luděk Baláč, nestraník za ČSSD, Lysice
Opravdu ještě nevím. Zřejmě ano, ale vše bude ovlivněno několika okolnostmi, které nebudu ventilovat na veřejnost.

### Zdeněk Čížek, nestraník za SNK ED, Šebetov
Nové dotační programové období je obrovská příležitost, která se nesmí promrhat. Připravuji velkorysé projekty. Ale kdo bude v příštím období roztáčet milionový kolotoč dotací, si rozhodnou sami voliči.