---
title: Na úspěšný kalendář naváže výstava a beseda v kině
authors: Tomáš Trumpeš
category: kultura
tags: Boskovice výstavy fotografie 6-2014
---

Výstavu nazvanou Boskovice včera a dnes aneb Co v kalendáři nebylo připravili pro prostory boskovického kina Panorama autoři úspěšného kalendáře, který přinesl srovnání starých fotografií Boskovic s aktuálním stavem. Vernisáž výstavy se koná v úterý 18. února v 16 hodin a je spojena i s besedou. Té se zúčastní členové Klubu seniorů, ale je určena široké veřejnosti. Pořadatelé vyzvali návštěvníky, aby na besedu přinesli vlastní fotografie a ostatní účastníky vyzkoušeli ze znalostí historických míst v Boskovicích.

„Každý rok připravuji pro Klub seniorů cestovatelskou přednášku. Své zážitky z cest jsem už ale vyčerpal, tak jsem navrhl, že bychom mohli pro seniory udělat besedu navazující na velký úspěch kalendáře na téma Boskovice včera a dnes. Myslím, že senioři jsou tou nejlepší skupinou pro historii, protože si ještě mnohé pamatují a mohli by nám pomoci odhadnout dataci některých fotografií. Dramaturg KZMB Ivo Legner nabídku přijal, ale udělal z ní veřejnou besedu, zasadil ji do prostředí kina Panorama a spojil s vernisáží minivýstavy. Já jsem s touto variantou souhlasil, protože si od besedy slibuji, že sami účastníci třeba přinesou zajímavosti ze svých archivů a město bude mít možnost rozšířit svůj archiv. Na výzvy v městských periodicích totiž lidé nereagují, ale při osobním styku to bude třeba lepší. Proto bych chtěl i touto cestou požádat všechny, kdo by byli ochotni přinést své soukromé fotografie do archivu města, ať je přinesou na besedu nebo se s nimi kdykoli zastaví za mnou na úřadě. My si pouze pořídíme digitální kopii a originál samozřejmě vrátíme,“ uvedl tiskový mluvčí radnice Jaroslav Parma, jeden z autorů kalendáře.

Pro minivýstavu v předsálí kina bylo podle něj vybráno kolem dvaceti nejzajímavějších fotografií, ale na besedě jich bude formou dataprojekce prezentováno mnohem více, přibližně okolo dvou stovek. „Do kalendáře jsme vybírali, alespoň z našeho pohledu, nejzajímavější historické fotografie a k nim jsem pořizoval ekvivalentní současné. Byli jsme však omezeni počtem – počtem týdnů v roce. Takže se na všechny nedostalo. Díky Milanu Siverovi se daří neustále rozšiřovat archiv historických fotografií města Boskovice převážně ze soukromých archivů občanů města. Ale třeba v loňském roce se nám podařilo díky speciálnímu skeneru pořídit kopie ze skleněných fotografických desek negativů uložených v depozitáři Muzea Boskovicka. A i z tohoto zdroje jsou fotografie v kalendáři. Nemám to spočítané přesně, ale myslím, že v městském archivu již bude kolem tisícovky fotografií. A ty jsme samozřejmě při výběru pro kalendář museli všechny prohlédnout,“ popsal vznik kalendáře Jaroslav Parma.
Ten bude na vernisáži s občany besedovat společně právě s referentem sportu, kultury a cestovního ruchu Milanem Siverou, možná se zúčastní také zástupce z boskovického muzea. Při besedě už nepůjde tolik o to představit i fotografie aktuálního stavu jednotlivých lokalit, ale zase bude možné ukázat více starých fotografií jednoho místa nebo části města v různých časových obdobích. „Máme připravené fotografie průmyslových výrobků, které se v Boskovicích vyráběly a málokdo to dnes už ví. Zajímavé jsou také skupinové fotografie pracovníků v různých profesích,“ doplnil Jaroslav Parma.

A jaká místa byla při práci na kalendáři nejzajímavější pro něj? „Při tvorbě kalendáře mě nejvíce zaujaly historické fotografie koupaliště, dvou domů sousedících s městským úřadem na Masarykově náměstí a potom zámeček u gymnázia, který jsem nově fotil ze střechy gymnázia. Co se týká proměny, tak asi dnešní oblasti ulic Na Dolech a Na Vyhlídce, kde v minulosti nebyla žádná zástavba a dnes je to plnohodnotná součást města,“ uvedl autor kalendáře.

Jaký kalendář město připraví na příští rok prozradit tiskový mluvčí radnice zatím nechtěl, ovšem již schválený rozpočet na letošní rok na tento počin pamatuje. Kromě toho by chtěla Boskovická televize sbírat materiál pro tvorbu nového DVD o Boskovicích, protože od posledního natáčení uplyne letos šest let a za tu dobu se podle Jaroslava Parmy Boskovice i informační technologie v mnohém změnily.