---
title: Farmářské trhy budou pokračovat
authors: Marek Osouch
category: zpravodajství
tags: Boskovice trhy 6-2014
---

Po kratší zimní pauze se na Masarykovo náměstí znovu vracejí farmářské trhy. První jsou v plánu již na třináctého února a poté postupně každý čtvrtý čtvrtek.

„Já myslím, že se farmářské trhy ujaly. Je dobře, že je o ně zájem,“ uvedl starosta Boskovic Jaroslav Dohnálek. Stánkaři budou prodávat na stejných místech jako doposud a podle starosty se neuvažuje o zvyšování četnosti. Jedním z důvodů je, že prodávající během týdne objíždí více míst po celé Moravě.
Rada města na svém posledním zasedání schválila harmonogram farmářských trhů až do roku 2016. „Firma přišla s nabídkou a my jsme ji akceptovali,“ vysvětlil starosta a dodal, že je tak vidět, že si farmářské trhy vydobyly v Boskovicích již své pevné místo.

V Letovicích budou farmářské trhy podle starosty Vladimíra Stejskala nejdříve v dubnu. Do té doby proběhne poptávkové řízení na jejich provozovatele. Den v týdnu také ještě není jasný. „Trhy nebudou pravidelně každý měsíc, ale spíš nárazově,“ prohlásil Stejskal.