---
title: Po roce a půl boskovičtí lékaři opět ošetřují muže s otravou metanolem
authors: Andrea Šrámková
category: zpravodajství
tags: Boskovice Vanovice 6-2014
---

V pátek ráno kolem osmé hodiny přijali v boskovické nemocnici další případ otravy metanolem. Dvaapadesátiletého muže z Vanovic přivezla manželka, protože trpěl silnými křečovými bolestmi břicha a ztrácel vědomí. V neděli odpoledne byl stále ještě v bezvědomí, ale již bez přímého ohrožení života. Případ vyšetřuje policie, zdroj otravy zatím znám není.

„Z jednotky intenzivní péče, kam byl muž v pátek přijat, jsme ho převzali na ARO, protože upadl do bezvědomí, selhávalo dýchání i srdeční činnost,“ popsal začátek případu primář oddělení Vladimír Zemánek. „V krvi měl muž 1200 mg/l, což je téměř dvojnásobně překročená smrtelná dávka. Jeho stav byl kritický, ale díky včasné diagnóze a lékařským zásahům se podařilo do 24 hodin snížit tuto hodnotu na 100 mg/l a dnes v ranních hodinách dokonce na 30 mg/l. Do včerejšího podvečera byl napojen na umělou plicní ventilaci, dnes v ranních hodinách jsme ukončili hemodialýzu a v následujících hodinách bude ukončeno i nitrožilní podávání alkoholu (antidotum),“ doplnil v neděli v poledne Vladimír Zemánek. Muž stále zůstává v bezvědomí, ale od oběda začaly snahy přivádět ho k vědomí. Poté s ním jako první chce hovořit kriminální policie, která se případem zabývá.
Ještě v pátek byly zajištěny vzorky alkoholu, který měl muž doma.

Jejich laboratorní rozbory však byly negativní. Prováděli jsme šetření, ale zatím se nepodařilo zjistit zdroj alkoholu. S postiženým mužem jsme kvůli jeho zdravotnímu stavu ještě nemluvili,“ uvedla v neděli tisková mluvčí Policie ČR Iva Šebková.

Podobně závažný případ ošetřovali boskovičtí lékaři na oddělení ARO už v září 2012, kdy celá metanolová kauza propukla. Tenkrát se podařilo muže zachránit, nemocnici dokázal opustit po svých a postupně se mu začal zlepšovat i poškozený zrak. S lehčími příznaky otravy zde tenkrát byli ošetřeni ještě dva další pacienti.

Alkohol pančovaný metanolem začal zabíjet 3. září 2012. Příznaky různě silné otravy od té doby lékaři řešili u více než sta lidí, pět desítek z nich na metanol doplatila životem. Dohledat se nepodařilo dva až tři tisíce litrů otráveného alkoholu. V kauze bylo obviněno přes třicet lidí, třem hlavním obžalovaným na začátku února Krajský soud ve Zlíně opět prodloužil vyšetřovací vazbu kvůli podezření, aby se nevyhýbali vyšetřování. Soud má začít 3. března ve Zlíně, ale část soudních jednání převezmou okresní soudy.