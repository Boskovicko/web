---
title: Erik Řezník se prezidentem nestal
authors: Lubomír Slezák
category: sport
tags: Praha Boskovice cyklistika 6-2014
---

Od soboty 8. února mají čeští cyklisté nového prezidenta. Byl zvolen na konferenci Českého svazu cyklistiky ze tří kandidátů. O post prezidenta soupeřili dosavadní prezident Marián Štetina, Jozef Regec a Erik Řezník.

Jozefa Regece veřejnost zná jako bývalého cyklistu, v současné době senátora za okres Blansko, Erika Řezníka zase jako ředitele firmy O.K. BAG a organizátora, který se podílel na seriálech závodů v Jihomoravském kraji, ze kterých například vzešel dodnes fungující Pohár Drahanské vrchoviny.

Prezidentem Českého svazu cyklistiky byl na další čtyři roky zvolen Marián Štetina, který tuto funkci zastává od roku 1997. Porazil poměrem hlasů 32:24 Jozefa Regece, Erik Řezník z voleb odstoupil.