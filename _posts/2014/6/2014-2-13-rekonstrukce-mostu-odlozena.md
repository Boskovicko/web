---
title: Rekonstrukce mostu v havarijním stavu je odložena na neurčito
authors: Andrea Šrámková
category: zpravodajství
tags: Letovice-Podolí 6-2014
---

Provoz přes most v Podolí za křižovatkou směrem na Vísky zůstává i nadále omezený do jednoho jízdního pruhu. Přestože se podařilo vykoupit k mostu přiléhající pozemky, které komplikovaly možnost rekonstrukce objektu v havarijním stavu, začátek stavby je v nedohlednu.

„Letos se most v Podolí dělat nebude,“ netajil zklamání starosta Letovic Vladimír Stejskal. „Předminulý týden proběhlo jednání se Správou a údržbou silnic (SÚS), ale tento rok se tady prý bude spravovat jen jeden mostek, a to od října na I/43 u odbočky na Slatinku. My jsme v Podolí vykoupili pozemek, problém tam byl se čtyřmi metry čtverečními. Město to koupilo celé, tedy 70 m2, ale stavět se prý zatím nebude. Došlo to tak daleko, že jsme psali i hejtmanovi, čekáme na odpověď,“ prozradil letovický místostarosta Jiří Palbuchta.

Výkup pozemku usnadnil majetkoprávní přípravu stavby. „Situace se však zkomplikovala z důvodu chyb v projektové dokumentaci,“ uvedla Eva Zouharová, vedoucí technicko správního úseku SÚS. 
Pokračovala, že došlo k pozastavení žádosti o vydání územního rozhodnutí na stavbu a tedy i oddálení následného stavebního povolení. Projektovou dokumentaci připravovala pražská firma PUDIS a. s., která vyhrála výběrové řízení. Zmíněné chyby spočívají v nerespektování současné zástavby, a proto v minulém týdnu měla začít další jednání s vlastníky stavbou dotčených nemovitostí. „Vlastní konstrukce nového mostu zůstává beze změn,“ doplnila Zouharová.

Rekonstrukce objektu, respektive nahrazení současného kamenného mostu s klenbou z přelomu 19. a 20. století železobetonovým monolitem na vrtaných pilotách, představuje součást rozsáhlejší stavební akce, a to průtahu obcí směrem od Letovic na Míchov a části silnice na Vísky. Narušená klenba mostu je podepřená už delší dobu dřevěnou konstrukcí. „Na mostě provádíme pravidelné měsíční prohlídky, jeho stavební stav je nadále hodnocen jako havarijní,“ popsala současnou situaci vedoucí technicko správního úseku SÚS. Na otázku, kdy se začne stavět, však zatím odpověď není. „Je to odvislé od dokončení přípravy stavby a nyní již bohužel i od finančních prostředků,“ zakončila. Náklady na most a navazující silnice počítaly s částkou přes 7 milionů, celá stavba byla vyčíslena na 15 milionů.