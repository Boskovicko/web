---
title: Zdroj neznámý
authors: Andrea Šrámková
category: publicistika
tags: 6-2014
---

Hladinu poklidného boskovického života opět zčeřila metanolová aféra. Kapka z více než dvou tisíc nedohledaných litrů pančovaného alkoholu vyplula na povrch a připomněla nám, že věci se mohou změnit jak mávnutím proutku. Nutí k zastavení, zamyšlení a hledání základních hodnot. Morálních, v rovině nepředstavitelnosti, že někdo je schopen vědomě ohrozit desetitisíce lidí, ale i hodnot každodenních. Třeba takových, co se nám objeví na talířích, co pijeme a odkud to vše pochází. 

Z mnoha stran se ozývá nespokojenost. Potraviny nastavované čímsi – chemie to dobarví a dochutí, ale i dovážené z Tramtárie, přestože totéž vždycky bylo i doma. Přimíchávání nejrůznějších náhražek do toho, co jíme, se stalo téměř běžné. Jogurty nastavované v lepším případě škrobem, maso, do něhož stříkačkami vpravují v masokombinátech vodu, mléko, které nezkysne ani po několika dnech v teple, o uzeninách ani nemluvme. Alarmem jsou případy s technickou solí v potravinách nebo když se opět vykutálí jedna z pozapomenutých lahví, do níž páni podnikatelé přimíchali alkohol oficiálně nakoupený do směsi určené ostřikovačům automobilů. Kde a kdy se objeví další? A jak dlouho se ještě objevovat bude? Kde brát důvěru v současné potraviny? 

Zvyšující se tlak na dohledatelnost složení a původu potravin je stále nedostatečný, kvalita potravin běžnému spotřebiteli stále těžko kontrolovatelná. Hon za nejnižší cenou způsobuje, že výrobci (a nejen potravin) hledají cestičky, aby obstáli v konkurenci, nebo lépe, aby ji předběhli. A nahrává jim zhoršující se finanční situace mnohých rodin, jejichž hlavním kritériem při nákupu je cena, která se objeví při placení. 

Kéž by se v součtu na závěr objevil trend vrátit se k zahrádkám s vysázeným rybizem na domácí šťávu nebo švestkami do ovocných knedlíků. Že citrony pocházejí z Řecka je pochopitelné, ale z toho, že nám obchody nabízejí brambory z Francie, mrkev z Itálie nebo petržel z Holandska, je mi smutno. Je to určitá daň za to, že jsme si zvykli na komfort dostat vše v kterékoli roční období.

Vraťme se ale k české slivovici, od které jsme se daleko zatoulali. Blíží se doba masopustu, ke které i ta sklenička s něčím ostřejším neodmyslitelně patří. A až budete nalévat přicházejícím maškarám, buďte si jisti tím, co nalíváte. Ať do novin nemusíme psát palcové titulky: Zdroj neznámý.