---
title: Boskovická radnice připravuje nové webové stránky
authors: Marek Osouch
category: zpravodajství
tags: Boskovice 6-2014
---

Boskovická radnice se rozhodla po několika letech opět změnit vzhled internetových stránek. Podle slov tiskového mluvčí boskovické radnice Jaroslava Parmy by měl být nový web přehlednější a jednodušší k ovládání. V současnosti probíhá převod dat. Nové stránky by mohly fungovat od května letošního roku.

„Na stávajícím webu jsou tři základní sekce: Turista, Občan a BTV. Na novém budou čtyři: Turista, Občan, Podnikatel a Média. Sekce Aktuálních zpráv na úvodní stránce bude nově rozdělena na tři samostatné části pojmenované Stane se, Stalo se a Informace pro občana. To by mělo vést k zpřehlednění webu při vyhledávání potřebných informací ze strany uživatelů. Pokud bude chtít někdo zjistit, co se v Boskovicích bude konat za akce, otevře si pouze sekci Stane se a nebude se muset probírat informacemi o tom, co již bylo, popřípadě že nepoteče voda nebo nepůjde proud,“ uvedl Jaroslav Parma.

Některé novinky můžou lidé spatřit na stránkách již nyní. Vedení města se rozhodlo zakoupit dvě nové kamery s nočním viděním a obě umístilo na radniční věž. Jedna stále zabírá Masarykovo náměstí, druhá je nasměrována na ulici Hradní a Plačkovu. Druhou novinkou je meteostanice, která již také nyní přenáší na web aktuální data o počasí.