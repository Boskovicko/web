---
title: "Psali jsme v roce 1992: Stavba přehrady"
cover-photo: http://i.imgur.com/4UOtK5a.jpg
authors: Jitka Melkusová
category: publicistika
tags:
- 25 let Boskovicka
- přehrada
- voda
- 6-2014
---

Třetí rok života „regionálek“! V redakci nastala doba profesního zrání, profesionalizace. V průběhu roku se tým rozšířil na dva redaktory, v jeho druhé polovině už se objevovaly plnohodnotné zpravodajské články, reportáže. Ještě stále ale tým Boskovického regionálního centra vyvíjel iniciativy obzvláště v oblasti státoprávního uspořádání. Z iniciativy BRC, ale i starostů Boskovic a Moravské Třebové se konala celomoravská setkání, z nichž sršely návrhy řešení státoprávního uspořádání směrem k vládě.

Zatímco v případě skládky nebezpečného odpadu budované v Knínicích chcípl pes, vytvořily obce Sdružení obcí na likvidaci odpadu a začaly budovat překladiště v Boskovicích. Nenápadně tak začala přicházet doba sdružování investic. Dokonce se děly společné schůzky starostů, zástupců okresního úřadu a poslanců z regionu. Některé obce se začaly osamostatňovat od svých „vesniček střediskových“, přišla doba takzvané delimitace – bouře kvůli ní byla hlavně v oblasti kultury. Objevil se článek *z malé na velkou*, který informoval o tom, že pomalu končí malá privatizace a přichází doba velké. Světe div se, ve skleníku se sjel celonárodní sjezd psychotroniků s cílem ustavit léčitelskou komoru. Vesnice byly *auf* – do transformace vstupovala zemědělská družstva.

Ledy začínaly tát, veřejná správa nacházela odvahu vysvětlovat, dávat do souvislostí, otevírat skříně. Následkem toho tajemný kunštátský zámek poprvé otevřel své brány veřejnosti, okresní úřad konečně zveřejnil souvislosti se stavbou přehrady na Bělé, kterou jsme soustavně a důsledně kritizovali. Mluvilo se hodně o nemocnici a média byla plná kauzy ředitele školského úřadu.
Když jsme se ptali lidí, co by řekli na oddělení Slovenska, kroutili v úžasu hlavou…

Několik čísel RN bylo věnováno diskusi o stavbě přehrady na Bělé. Citujeme nejdůležitější pasáže:

### Leden: Betonová lobby odchází

Zodpovědní nám jistě budou tvrdit, že ne, že voda je potřeba a oni nám ji zajistili. (…) Dnes budeme těžko hledat někoho, kdo by nám na tyto otázky dal uspokojivou odpověď. Je třeba mít je plně v povědomí, až budeme zase příště vyplňovat volební lístky.
A co nám tu po betonové lobby zůstane?

- Zničené nebo uměle odstavené místní zdroje pitné vody a naprostá závislost na diktátu cen vody monopolem vodního hospodářství. A přestože vodu ze zdroje zbudovaného za cenu obětování nejhezčí části našeho kraje budou draze platiti také Blansko, Letovice, Kunštát, Lysice, Černá Hora a kdoví kdo ještě, komu budou sloužit peníze za vodu? Našim radním nezbude, než po nich závistivě pošilhávat.

- Zdevastované území poseté rozvalinami lidských příbytků k nerozeznání podobných smetištím zarostlých trním a plevelem střídajícím se se smrkovou monokulturou a bažinami. Prostor, který vyhlášen jako **tabu** pro nás pro všechny má údajně posloužit k ochraně čistoty vod. Ve skutečnosti ji nejenže nechrání, nýbrž působí jako zdroj nákazy, jejímž přičiněním se devastace prostředí dále prohlubuje.

- Obce s nedokončenými kanalizačními svody, rozkopanými cestami, nedokončenými skládkami chlévské mrvy, pole vlastníků v důsledku stavby často zbavená ornice i řádného geodetického značení.

- Nedůstojné a s rezervací srovnatelné životní podmínky občanů Vratíkova zapříčiněné dogmaticky vytyčeným pásmem hygienické ochrany.

Dnes už přece není nutné, abychom o otázkách bezprostředně souvisejících s kvalitou života nás a našich potomků nechávali rozhodovat mocné z Brna prostřednictvím jim oddané úřednické bašty v Blansku.

*BRC*

### Boskovické regionální centrum vyvolává vášně

(…) Především předpokládám, že málokdo z čtenářů pochybuje o nutnosti a důležitosti zabezpečování kvalitní pitné vody, a to jak pro zásobování obyvatelstva, tak pro rozvoj prakticky všech oborů lidské činnosti. Stávající podzemní zdroje pitné vody v našem okrese jsou využity na hranici možností. (…) Pro další rozvoj našeho regionu bylo nutné hledat nový zdroj pitné vody a ten byl vybrán již ve Směrném vodohospodářském plánu z roku 1956 v uvedené lokalitě pod Vratíkovem. Rád bych připomněl, že stavba byla řádně připravena a povolena podle celostátně platných právních norem a v rámci vodoprávního řízení se k její realizaci vyjadřovaly všechny orgány, organizace a soukromé osoby stavbou dotčené.

Veškerá kritizovaná opatření v bezprostředním okolí vodní plochy, jako je demolice chat a domků, výsadba jehličnanů a zákaz vstupu do pásma hygienické ochrany 1. stupně jsou prováděna plně v souladu se směrnicí ministerstva zdravotnictví a slouží k ochraně povrchového zdroje pitné vody. (…) Co se týče zmíněných skládek odpadů v pásmu hygienické ochrany, jsou samozřejmě nepovolené a v hrubém rozporu se zákonem o odpadech (…) a podléhají příslušným sankcím. (…) Tato problematika se netýká jen občanů Vratíkova, ale všech obcí v povodí vodárenské nádrže a je zapříčiněna hrubou nekázní některých občanů. (…) Na výše uvedená témata totiž proběhla řada jednání za účasti nejvyšších představitelů všech dotčených organizací. Na těchto jednáních byly učiněny závěry, které se opět někdo snaží zpochybnit…

*odpovědný pracovník jedné z dodavatelských firem*

### Duben: Dostanou Boskovice 50 milionů na přehradu?

Když už se zdálo, že vše půjde do vytracena, přišel razantní zákrok boskovického starosty Měcháčka, který byl jediný, kdo si troufl svolat kulatý stůl. Došlo dokonce i na ohledání terénu.
Fakta: Přehrada stála 280 milionů korun a chce-li boskovický starosta 50 milionů na úpravy, pak jde přesně o částku, kterou **museli** stavitelé ušetřit. Podle nich je přehrada v pořádku.
Když jsme přijeli pod Vratíkov a viděli, jak funguje svodná kanalizace nad přehradou, nebylo o čem diskutovat – do přehrady pronikají znečištěné balastní vody.

Životní prostor občanů Vratíkova se smrskl doslova na minimum. Pásmo hygienické ochrany začíná u jejich zahrad. A pak jsou zde vratíkovské odpady, které pronikají nečištěné do přehrady. Zřejmě sem by měly přijít nějaké miliony. Nechápu totiž, proč by měl mít újmu občan Vratíkova kvůli přehradě. Stačilo přece, že měl újmu stavbou silnice, objížďkou, zúžením životního prostoru. Čekal bych kompenzace, ale slyšel jsem jen obviňování za jejich nekázeň.

Bylo mi smutno i z toho, jak se projekt zachoval ke krajině. Jakoby zde nebyl žádný Vratíkovský kras, prameny, krajinářsky hodnotný soutok Orlovského potoka od Okrouhlé, Velenova a Valchovky. Mluvilo se i o bývalém koupališti, jehož cena byla stanovena na 195 tisíc.

Stavitelé i provozovatel jsou v obtížné situaci. Ale vratíkovští občané jakbysmet. A my ostatní? (…) Je vůbec nějaké řešení? Jistě. Ale musíme ho dosahovat jednáními, dohodami, nikoliv osočováním, zaměňováním věcné diskuse za diskuse osobní, ba politické, vytahováním minulosti ap.

*A. Hynek*

### Květen

Poděkování starostovi Měcháčkovi, boskovickému zastupitelstvu, Regionálním novinám předsedou občanského aktivu ve Vratíkově: „Zda to byla kampaň v tisku nebo si zastupitelstvo díky probouzejícímu se principu samosprávy plně uvědomilo své vlastní poslání, stěží dnes hodnotit. Každopádně však považuji za svou povinnost říct slova uznání za převratnou změnu přístupu, na jejímž základě se dokázalo poprvé za celou historii výstavby postavit za oprávněné zájmy občanské veřejnosti proti zvůli zainteresovaných podniků a konzervativnímu přístupu státních úředníků.“

### Červen

Věděli, že stav zásobování vodou je kritický. (…) Byla uložena podmínka, že náklad na vybudování stavby bude snížen o cca 50 mil. Kčs. Finanční prostředky byly ušetřeny právě na asanačních opatřeních s příslibem, že budou prostřednictvím tehdejšího KNV uvolněny tak, že asanační opatření budou budovány v rámci akce Z jednotlivými obcemi. (…) Vodohospodáři museli na tuto podmínku přistoupit (…), obce odmítaly stavby kanalizací provádět v akcích Z.

Investorství asanačních opatření bylo předáno VRV Praha s konečným termínem 31. 12. 1994. (…) Kanalizace vykazuje netěsnosti a na ČOV Hrádkov přitéká značné množství balastních vod tak, že tato nemůže plnit projektované parametry. Příčiny – nekvalitní provedení kanalizačních sběračů, které prováděl Ingstav Brno, nekvalitně vybudovaná kanalizace z Benešova, provedená v 80. letech v akci Z a špatně provedené kanalizační přípojky v jednotlivých obcích většinou bez stavebního povolení.
V rámci ochranného pásma musí být odstraněny veškeré skládky, je upravena činnost zemědělských družstev a soukromníků jak při chovu dobytka, tak při rostlinné výrobě, musí být odkanalizovány všechny obce.

V žádném případě není přípustné koupání. Jsou námitky, že do přehrady tečou odpadní vody. Ano, je to pravda, ale zatím pouze za dešťů, kdy jsou silně zředěné. Ale hlavně je to stav, který je zcela nepřípustný, a proto se intenzivně řeší.

*Ing. Jaroslav Svoboda, referát životního prostředí OÚ Blansko*

### Rolfův sloupek

Jaká to podivná doba. Nejmenovaný hladovkář spílá pracovníkům rozhlasu do pitomců, nejmenovaný poslanec plivá na dálku na nejmenovaného ministra zahraničních věcí, matka zastřeleného Roma obdrží anonymní dopis plný zášti a nenávisti na zcela neanonymním hlavičkovém papíru nejmenované nemocnice. Místo úcty pohrdání, místo tolerance osočování, místo pokory nabubřelost. A namísto slov nadávky.

Kdože se to za ně schovává? Co je to vůbec za lidi? A jsou to ještě vůbec lidé v pravém slova smyslu? Nevím. Tak daleko ještě můj rozum nesahá. Ale vím, že i v našem národě žili lidé, moudří lidé, kteří odpověď nalezli.

A tak všem, kterým emoce na mysl a slina na jazyk přinesou, co by nosit neměly, rád zopakuji slova Jana Wericha, že „nadávání je příznakem slabosti. Nadává ten, kdo si nevěří. A protože si nevěří, chce druhého ponížit. Potřebuje to jako štamprli. Na kuráž a proti srabu, ve kterým zrovna je.“

*Rolf* (Rolfovy sloupky se začaly objevovat od září 1991.)