---
title: Studenti pedagogické školy připravili lyžařský kurz pro boskovické třeťáky a čtvrťáky
cover-photo: http://i.imgur.com/9TSWsE0.jpg
authors: M. Krajíčková
category: publicistika
tags: Boskovice 6-2014
---

S nápadem, jak víc zapojit děti do sportování, přišel učitel SPgŠ v Boskovicích Milan Chlup. Společně s ředitelkou této školy Hanou Hortovou a ředitelem boskovické základky Vladimírem Ochmanským naplánovali lyžařský kurz pro žáky třetích a čtvrtých tříd. Středoškoláci zde figurovali v roli instruktorů.

Organizační stránka akce je pod taktovkou základní školy. Rodičům byl nabídnut třídenní dopolední lyžařský výcvik v Olešnici. A protože zájem byl velký, je již od minulého týdne nápad realizován. Škola zajistila autobus, který financuje fondu SRPŠ, na rodičích zůstalo pouze zajištění lyžařské výstroje dětí a zaplatí třídenní dopolední permanentky.

Deset žáků třetího a čtvrtého ročníku SPgŠ v doprovodu třech pedagogů se na 12 dnů v rámci své praxe, metodiky tělesné výchovy a přípravy na budoucí povolání věnují výuce lyžování dětí v Olešnici. Po čtyři týdny od středy do pátku tam (mimo jarní prázdniny) přiváží autobus 40 dětí, aby se naučily nebo zdokonalily v lyžování. Výcvik je organizován stejně jako plavání. Učitelé ZŠ předají děti na svahu instruktorům a odpovědnost za ně přebírají v době přestávek a po ukončení výcviku.

Zatím mají kurz za sebou děti z pracoviště Sušilova, v tomto týdnu se dostanou na řadu děti ze Zelené a další týden ze Slovákovy. Po jarních prázdninách to bude smíšený kolektiv dětí ze všech tří škol, na které se kvůli kapacitě autobusu nedostalo dřív. „Je to dobrý nápad jak dětem zpestřit výuku, syn se vrací spokojený,“ pochvaloval si tatínek čtvrťáka Luďka Hromka. „Lyže zůstávají v místní lyžárně, tak se s nimi nemusí každý den vláčet. Jen je škoda, že si tam nemohou nechat i přeskáče, ve kterých jezdí autobusem tam i zpět a špatně se v nich chodí zejména po schodech.“