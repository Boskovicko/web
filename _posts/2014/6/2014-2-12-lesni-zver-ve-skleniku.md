---
title: Ve skleníku zahraje Lesní zvěř
authors: Tomáš Trumpeš
category: kultura
tags: Boskovice koncerty 6-2014
---

Další z koncertů cyklu jazz-blues-boskovice se koná v zámeckém skleníku v pátek 21. února od 20 hodin. Představí se tentokrát netradiční uskupení Lesní zvěř.

Brněnská kapela propojuje živý drum’n’bass s nu-jazzem a psychedelií. Výsledkem je energická hudba, která jde přes hlavu hudební historii, která bere ze sebe to nejsyrovější a překračuje se. Zpěv, hluky, smyčky živých nástrojů, trubka a bicí vystupují vůči klávesám jako rovnocenní partneři – slova nebo melodie mají stejnou váhu jako hudební plochy.

„Nu-jazz nechápeme nutně jako hudbu spojenou s jazzem, je to jen východisko plné svobody, které se právě nenechává omezovat nějakými stylovými škatulkami a umožňuje nám nespoutaně využívat vlastní představivost. Pro nás, stejně jako pro kohokoli, kdo se rozhodne s námi trávit čas, je to čistě zážitková hudba a dobrodružství. Lesní zvěř je plachá, ale vydat se jí na stopu může být dobrodružný zážitek,“ charakterizují se členové kapely.

Lesní zvěř pravidelně hraje v Litvě, Německu, Maďarsku, Srbsku nebo Polsku. Za podpory českého velvyslanectví hrála i v Mexico City na festivalu Eurojazz. Skupina účinkuje ve složení Martin Čech – bicí; Jiří Hradil – klavír, synth, hammond; Miloš Rejsek – hlasy, zvuky, ozvěny; Marek Steyer – trubka.