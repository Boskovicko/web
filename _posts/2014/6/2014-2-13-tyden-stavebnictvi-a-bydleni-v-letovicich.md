---
title: Týden stavebnictví a bydlení na letovické střední letos zpestřil dvoumetrový dinosaurus
authors: Martina Lukešová
category: publicistika
tags: Letovice 6-2014
---

Již posedmé se v průběhu prvního únorového týdne konaly na Masarykově střední škole v Letovicích zajímavé workshopy, odborné přednášky a ukázky práce ve stavebním oboru, v nábytkářství a truhlářství. Projekt s názvem Týden stavebnictví a bydlení nabídl od úterý do čtvrtka studentům školy možnost získání nových vědomostí i praktických zkušeností, návštěvníkům ze základních škol i široké veřejnosti příležitost seznámit se s prostředím školy i kreativní náplní studia nábytkářů, keramiků a výtvarníků.

Kromě nových zařízení a zajímavých metod práce byla letos součástí workshopů spolupráce se základní školou na Sušilově v Boskovicích, a to na projektu Pravěkohraní. V truhlářské dílně studenti zajímavým způsobem zpracovávali 3D model dinosaura, který budou moci v budoucnu žáci skládat a rozebírat. „Nejprve jsme měli v úmyslu vytvořit asi třímetrový model, ale byl by příliš těžký, tak jsme ho zmenšili na metry dva. Práce je to trochu odlišná od běžné nábytkářské, ale určitě zajímavá a pro studenty zpestřující,“ přiblížila situaci Mária Bašná v truhlářské dílně, kam se přijeli podívat žáci spolupracující základní školy. Kluci z první, třetí a osmé třídy přiložili ruku k dílu a dívky se přemístily do výtvarného ateliéru, kde s výtvarníky začaly navrhovat ilustrace pro malby na zeď pro vznikající hřiště na Sušilově.

Žáci si tak mohli prožít nevšední den na střední škole. Prohlédli si návrhy mladých designérů, které vyvolávaly touhu po hraní si s dětskými domečky pro panenky. Podívali se, jak se tvoří 3D vizualizace interiérů, i na soutěžní výstavku studentských prací nábytkářů a výstavu výrobků keramiky a výtvarných prací. „Celý týden věnujeme těmto zajímavým vlastním prezentacím a prezentacím firem, workshopům a pracím, které jinak narušují výuku. Je to velice přínosné jak pro studenty, tak pro učitele,“ na závěr sdělila Mária Bašná.
„Poskládat dvoumetrového dinosaura budou moci děti koncem školního roku, kdy se bude finišovat s úpravami hřiště v projektu Pravěkohraní, které si dává mimo jiné za cíl kreativní formou vzdělávat a vést děti ke spoluzodpovědnosti. Jejich spolupráce na tvorbě nejen dinosaura, ale celého hřiště se jistě mnohonásobně zúročí. Také se těšíme na další návštěvu v Letovicích. A až přijedou z Letovic za námi, budeme společně malovat časovou osu a jeskynní malby na zeď,“ dodala Jarmila Němečková, vedoucí družiny na Sušilově.