---
title: Ondřej Havelka vystoupí v Lysicích
authors: Tomáš Trumpeš
category: kultura
tags: Lysice 30-2014 
---

Přeložený koncert Ondřeje Havelky a jeho Melody Makers se na zámku v Lysicích uskuteční v sobotu 16. srpna od 19 hodin. Rezervace a předprodej vstupenek na vystoupení nazvané Perly swingu 2 probíhá v pokladně zámku, případně na telefonu 516 472 235. Vstupenky zakoupené na původní červnový termín zůstávají v platnosti.

Ondřej Havelka a jeho Melody  Makers se zabývají autentickou interpretací populární hudby období raného a vrcholného swingu od počátku let třicátých až k raným letům čtyřicátým. „Pestrý repertoár zahrnuje atraktivní skladby širokého žánrového spektra, sweet and hot, od hollywoodských muzikálů až po vrcholná čísla swingových big-bandů. Stylizace koncertního show sleduje ve všech detailech typické dobové způsoby, počínaje kostýmy a účesy interpretů a celkovou režií představení konče,“ uvedli pořadatelé koncertu. Na zámku v Lysicích je Ondřej Havelka pravidelným hostem, jeho koncerty zde tradičně patří k vrcholům lysického kulturního léta.