---
title: Nic není ztraceno
authors: Tomáš Trumpeš
category: publicistika
tags:
- komunální volby
- 30-2014 
---

Vzhledem k očekávání definitivní podoby komunálních kandidátek a probíhající debatě na celostátní úrovni jdu s kůží na trh a přiznávám se k ne příliš populárnímu názoru: Podporuji zavedení volebních kvót pro ženy.

Asi žádný z mých názorů se v mém okolí nesetkává s tak malým pochopením. Důvody jsou různé, od misogynství až po principielní odpor ke všem typům kvót. Ten se však obvykle vytrácí, když dojde řeč na jiné kvóty, takže mám podezření, že je to jen krycí zbarvení pro obecnou nedůvěru ke schopnostem žen podílet se zásadním způsobem na vedení a řízení společnosti. Přičemž tato nedůvěra je značně rozšířena i mezi ženami.

Příkladem jiných kvót může být běžná praxe sestavovat parlamentní kandidátky s ohledem na regionální zastoupení politiků. Proti tomu se ovšem odpůrcům kvót moc brojit nechce.

A proč vůbec kvóty? Že to nejde samo, jsme už asi dostatečně prokázali. Nepokládám za omezování svobody každé pravidlo, na kterém se společnost shodne, když se chce vyhnout nějakému nešvaru. Vždyť bez pravidel bychom dnes ani nepřešli ulici. Kvóty fungují v řadě evropských zemí, dokonce i v konzervativním Polsku. Mimochodem návrh kvót se netýká explicitně žen, je formulován obecně, jako požadavek na zastoupení druhého pohlaví. Ona by totiž byla dost podezřelá i kandidátka feministek, které by mezi sebe nepustily žádného feministu.

S feminismem je to ale složitější. Nedávno jsem se dočetl v jedné starší knize profesorky Hany Librové, která žije částečně v Uhřicích, že feministky považují takzvané ženské vlastnosti za důsledek staletí mužského útlaku, přičemž ve skutečnosti to žádné ženské vlastnosti nejsou. Pak ovšem existují ekofeministé, kteří naopak soudí, že přirozené rozdíly mezi mužem a ženou jsou též povahové, a ženu nechtějí jejích vlastností zbavit, ba právě se domnívají, že zrovna těmto vlastnostem je třeba dát ve společnosti zelenou.

To dělení je možná zastaralé, dnes se genderová studia vyučují na každé univerzitě a výzkumy i terminologie dozajista pokročily. Ale to teď není podstatné, chci říct, že na jeho základě bych se považoval za ekofeministu, protože si myslím, že méně chlapáctví a více ženskosti by naší společnosti prospělo. A touto optikou budu studovat i komunální kandidátky, i když těch se, tuším, navrhovaná vládní změna zatím netýká.

Nejde jen o procentuální zastoupení. Strana, která nemá ženu ani na jednom z vyšších míst, pro mě zkrátka není důvěryhodná, byť by o sobě paradoxně tvrdila, že je moderní a evropská.
V politice je stejně jako v životě mnohdy těžké udržet si naději, ale i zde věřím tomu, co napsal do svých povětšinou trpkých deníků uprostřed šedivé normalizace Jan Zábrana: Dokud jsou na světě ženy, nic není ztraceno.