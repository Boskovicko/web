---
title: Deváté kolo Velké ceny Blanenska se běželo v Černovicích, obě zlaté získali Sychotínští
authors: Broňa Zhořová
category: sport
tags: Černovice 30-2014 
---

Poslední červencovou neděli proběhlo v Černovicích další kolo Velké ceny Blanenska v požárním útoku, která se po tomto závodě dostala do své třetí čtvrtiny, do konce už zbývají pouhá tři kola. Přesto se na soutěži dost chybovalo, mnozí favoriti skončili hluboce v poli poražených.

Zasoutěžit si na rovnou travnatou a širokou dráhu do Černovic přijelo celkem 44 družstev, 29 mužských a 15 ženských. Celé hasičské odpoledne otevírali muži, kteří na dráhu vyběhli pár minut po dvanácté hodině. Nejúspěšnější ze všech nakonec byly Bílovice z okresu Prostějov s časem 17,61 s, druhé místo obsadil domácí tým mužů „B“, a to s časem 17,52 s a na stupínek nejvyšší vystoupal Sychotín za konečný čas 17,34 s.

Po svižně odběhnuté mužské kategorii a po zkrácení délky tratě o 20 m patřila černovická hasičská dráha ženám. Nejlépe, a hlavně nejrychleji, dokázala svoje hasičské útoky zaběhnout děvčata z Olší, Černé Hory a Sychotína, kdy Olší z Brněnska bralo za čas 18,33 s bronzové medaile, Černé Hoře se podařilo časomíru zastavit ve stříbrném čase 17,92 s a nejlepší, tedy zlaté, v Černovicích skončily závodnice ze Sychotína, které si do výsledkové tabulky zaznamenaly čas 16,70 s a samozřejmě plný počet 12 bodů.

Desáté kolo Velké ceny Blanenska v požárním útoku proběhne v neděli 10. srpna v Němčicích.