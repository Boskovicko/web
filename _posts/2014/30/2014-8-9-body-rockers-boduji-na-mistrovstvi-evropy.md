---
title: Na Mistrovství Evropy opět zabodovali tanečníci z boskovické taneční školy Body Rockers Squad
cover-photo: http://i.zoul.cz/dmBpF7n.jpg
authors: Martina Lukešová
category: zpravodajství
tags: Boskovice Rimini 30-2014 
---

Na čtyřdenní červencové mistrovství Evropy  odcestovali do italského města Rimini členové taneční školy Body Rockers Squad, kteří získali deset nominací v různých tanečních disciplínách v hip hop, electric boogie a break dance.

Hned první den soutěže bylo co slavit. Vedoucí skupiny Patrik Oujezský se stal, společně s kolegy ze skupiny The Expendables, mistrem Evropy v kategorii Hip Hop small groups Adults 2. „To je kategorie třicet jedna let a více,“ sdělil Patrik Oujezský. „Krásné deváté místo si vytančil Jakub Koukal v kategorii Break Dance sólo a následující den kluci Jakub Zemánek, Ondřej Páral a Jakub Koukal získali sedmé místo v kategorii Break Dance tým,“ popsal dále Oujezský úspěšnou reprezentaci České republiky na prestižní mezinárodní soutěži. „Významným umístěním bylo i 21. místo v kategorii Hip Hop velké formace. Bohužel jsme v Rimini nebyli v plném počtu šestnácti tanečníků, kteří tuto choreografii původně tančili, ale jelo nás jen deset. Choreografii jsme dopoledne upravili na nižší počet tanečníků a odpoledne jsme s ní nastoupili před porotu. Výsledné umístění ve velké konkurenci bylo pro nás opravdu odměnou a velice příjemným překvapením,“ sdělil Patrik Oujezský s tím, že mistrovství bylo pro všechny členy skupiny velice inspirující. „Některé výkony byly opravdu fascinující. Jsem opravdu rád, že jsme to společně dotáhli až sem. Chci poděkovat Lucii Žaludové, Kristýně Zárubové, Nikole Randulové, Michaele Páralové, Martině Kalíkové, Adrianě Wilderové, Evě Holasové, Petře Hlaváčkové, Adéle Přikrylové, Romanu Gonšorovi, Jakubu Zemánkovi, Jakubu Koukalovi a Ondřeji Páralovi. Jsou pro mě inspirací a hnacím motorem dál,“ připomněl sedmatřicetiletý Patrik Oujezský zásluhy každého ze zúčastněných. Sám tančí od patnácti let a jeho nejšťastnější chvíle byly a jsou právě při tanci. Na otázku o své budoucnosti s úsměvem odpovídá, že je jí taneční parket, na němž si i nadále bude užívat každý pohyb. „Minimálně dalších dvacet let mě nikdo z tanečního parketu nedostane,“ má tanečník jasno. A ta nejbližší budoucnost? „Ještě v létě se budeme věnovat přípravě na další taneční sezónu. V září připravujeme konkurz do hlavní soutěžní složky a nábor nových členů do ostatních složek. Nově také chystáme kurz pro nejmenší děti ze školek,“ rozpředl další plány. V nové sezóně je  pak čeká soutěž již 4. října, a to zemská liga Hip Hop sóla a dueta.

Taneční škola skupiny Body Rockers Squad působí v současné době ve dvanácti městech a městysech na Blanensku. „Snažíme se tak dostat tanec i k dětem, které nemají možnost k nám dojíždět do Boskovic nebo Blanska,“ na závěr sdělil Patrik Oujezský s tím, že jeho dlouhodobý cíl je zaujmout dnešní děti a mládež natolik, aby se zvedli od počítačů a začali se hýbat, začali mezi sebou komunikovat jinak než přes klávesnici. „Myslím, že tanec je k tomu skvělý nástroj, protože tanec může být vše, co si kdo bude přát. A pokud něco chceš, tak si vždy najdeš způsob jak to dělat a pokračovat v tom,“ tvrdí.

Patrik Oujezský začal tančit jako náctiletý, poté s kamarády v Boskovicíh založili skupinu Body Rock. Byli první, kdo se nějakým způsobem věnovali hip hopu a break dance v okrese Blansko. Po dočasném přestěhování do Brna, kde tančil v Ego DMC, Mighty Shake a High Edition, se vrátil do Boskovic a založil skupinu Body Rockers Squad.
