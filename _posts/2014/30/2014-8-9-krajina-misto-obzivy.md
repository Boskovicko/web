---
title: Odříznuti od světa? Naše krajina jako místo naší obživy
authors: Martina Lukešová
category: publicistika
tags: 30-2014 
---

Představte si, že jsme odříznuti od světa. Ne, že bych chtěla přivolávat nějakou katastrofu. Naopak, jsem velice optimistický člověk a věřím, že lidé začínají chápat, že jsme všichni součástí celku, že jsme propojeni a že není jedno, co se děje na druhé straně planety, protože nás všechno ovlivňuje. 

Možná nás řídí neviditelná ruka trhu, kterou vedou jisté mocenské entity, ale jen proto, že to dovolíme. Ve skutečnosti jsme všichni neuvěřitelně malincí. Pokud bude planeta chtít, naše civilizace zmizí jako dinosauři. Může se stát cokoliv, nebylo by to poprvé v její historii. 

Představte si, že jsme (jako Boskovicko) odříznuti od okolního světa. Že nefungují komunikační sítě, nejsou pohonné hmoty, plyn, ani elektrická energie. Takové zadání dostali studenti boskovického gymnázia v rámci projektu T.A.L.E.N.T. na letním semináři badatelského projektu s názvem Naše krajina jako místo naší obživy. 

Díky tomu, že už v průběhu školního roku jsme na tomto tématu pracovali, začali studenti navrhovat praktické strategie, jak vyrábět teplo a energie z místních zdrojů, jak pěstovat rostliny k obživě, léčení nebo jak se opět navrátit k výrobě látek ze lnu.

Velký význam by určitě mělo pěstování konopí, které má široké uplatnění. Díky tomu, že je konopí desítky let zakázanou rostlinou, její výzkum nešel po lékařské stránce kupředu, jak by si zasluhovalo. Světově uznávaný profesor Lumír Hanuš, který začínal s výzkumem účinků konopí již před čtyřiceti lety na Hebrejské univerzitě v Jeruzalémě, objevil lidskému tělu vlastní kanabinoidy. Otevřel tak bránu výzkumu o léčebných účincích konopí. Využití těchto látek v lékařství se v České republice stále diskutuje. Základem konopných výrobků jsou tři suroviny: vlákno využívané v textilním či automobilovém průmyslu, semeno bohaté na potravinářský a kosmetický olej a pazdeří, které se prosazuje vedle dřeva a jiných vlákenných materiálů při výrobě papíru, stavebních materiálů či tzv. zelené energie. 

Otázkou zůstává, zda bychom za takové situace měli k dispozici semena konopí nebo i ostatních rostlin. Je třeba si uvědomit, že jsme momentálně závislí na semenářských firmách. Kdo z nás má doma vlastní osivo? Byla by to za takové extrémní situace poměrně dlouhodobá záležitost, než bychom si napěstovali různé rostliny a osiva bez současných genetických a chemických úprav. 

Důležitá by také byla skladba potravin, protože na malém území bychom brzy vyčerpali zásoby a mohly by nám chybět minerály, vitamíny a největší problém by byl asi nedostatek jódu, který se zde nevyskytuje. Nedostatek jódu způsoboval v minulosti těžké vývojové poruchy intelektu. Ale hormony závislé na jódu mají vliv i na tělesný růst, na odolnost proti zátěži nebo na pohlavní život. Vysoké množství jódu obsahují především mořské plody, ryby a řasy. U nás je jód přidáván do kuchyňské soli již od poloviny minulého století. Podle současných norem musí být v 1 kg soli přibližně 27 mg jódu. Potrava našich předků se téměř neměnila. Byla spíše monotónní. Obvykle konzumovali různé obilné kaše, brambory či luštěniny, všechno výhradně z místních zdrojů. Hlavním zdrojem vitamínu C bylo zelí. 

V životě našich předků jsme proto hledali se studenty nápovědy. Bohužel jsme museli přiznat, že by bylo velice obtížné přijít na metody výroby bez pomoci elektřiny. Museli bychom se opětně naučit ruční postupy, řemesla a velice se uskromnit. Padly návrhy pro využití budov k pěstování popínavých rostlin, které také udržují jejich klima. Místa, kde by se daly postavit skleníky s celoročním provozem s využitím solárního ohřevu vody. Pěstování jedlých a jinak využitelných rostlin všude, kde se dá. Trávníky by se proměnily v pastviny, parky v políčka a pěstovalo by se i na střechách domů. Další inspirací nám byly poznatky z chudých válečných dob. Když je nouze, jsme nuceni vymyslet všelicos. Také jsme si vyzkoušeli konkrétně v Boskovicích navrhnout využití ploch uprostřed města, kde jsou momentálně trávníky, rumiště nebo nejsou jinak využity.

Delší dobu jsme diskutovali nad základy pro sportovní halu a shodli jsme se na tom, že nejvhodnější by asi za takové situace bylo nechat jámu zatopit a chovat zde ryby a kachny. Nebrali jsme v potaz majetkové vztahy. Přeskočili jsme období, kdy by pravděpodobně došlo k rabování a zrůdnostem, kterých jsou lidé schopni. Představili jsme si, že se místní přeživší spojili pro jeden nejdůležitější cíl, přežít i nadále. A to jde jedině pospolu, vzájemnou spoluprací a sounáležitostí. Utopie? Možná, pro mě sen budoucnosti.


**23\. otázka: Jaké využití volného prostranství v obcích a městech vidíte za potřebné?**

Své odpovědi zasílejte do redakce nebo na e-mailovou adresu <ekosoutez@email.cz>, můžete vyhrát zajímavé ceny.

Za minulou odpověď děkujeme Jitce Švecové z Boskovic: „Když se řeknou prázdniny, vybavím si krásné slunečné dny, plné zábavy, koupání a také spoustu vůní – vůni sezónního ovoce, vzduch provoněný od grilování a osvěžení zmrzlinou.“ Svou cenu si může vyzvednout v naší redakci. Společně přejeme krásný a pohodový zbytek prázdnin.