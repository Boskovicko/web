---
title: "Etymologické zastavení: O jménu Boskovice"
authors: Vít Boček
category: publicistika
tags: Boskovice 30-2014 
---

Snad každý obyvatel Boskovicka zná pověst o založení Boskovic ptáčníkem Velenem. O tom, jak za pomoc zabloudivšímu knížeti dostal území kolem svého čihadla, a o zraněném palci u nohy při stavbě hradu. Traduje se, že poté zvolal: Nikdy chodit bosko více nebudu. Od té doby se prý hrad a město pod ním nazývá Boskovice.

Uvedený výklad jména Boskovic je typickým příkladem takzvané lidové etymologie, kdy se původ slova pouze odhaduje a na základě ve skutečnosti jen náhodné podobnosti se slovo chybně přiřazuje k nějakému slovu jinému. Z jiných případů lidové etymologie si můžeme uvést třeba slovo peklo, které bývá spojováno se slovesem péct, a peklo se pak vlastně chápe jako místo, kde se pečou (či smaží) hříšníci. Slovo je však pouze pokračováním staršího výrazu pro smůlu či dehet. Výsledkem lidové etymologie často bývá i proměna tvaru slova. Tak například chybným spojením se slovy jako obtěžovat, stěžovat a podobně vznikla nová podoba protěžovat s významem „stranit někomu, dávat mu přednost před někým jiným“. Správná (spisovná) je však pouze původní podoba protežovat, poněvadž se jedná o slovo pocházející z francouzského protéger s významem „chránit, podporovat“.

A jaký je tedy skutečný původ názvu Boskovice? Podkladem pro vytvoření místních jmen je v češtině velmi často osobní jméno někoho z lidí, kteří měli k danému místu určitý vztah. Soudí se, že šlo zpravidla o někoho významného – hlavu rodu či majitele nebo zakladatele onoho sídla. V případě Boskovic jím zřejmě byl nějaký Bosko či Bosek. A lid patřící Boskovi byl „lid Boskův“. Pomocí přípony -ice pak vznikly Boskovice, znamenající tak vlastně „ves lidí Boskových“, tak jako Letovice jsou „ves lidí Letových“ nebo Drnovice „ves lidí Drnových“. V pátrání po historii názvu Boskovice bychom však samozřejmě mohli jít ještě dále do minulosti a ptát se, jak vzniklo ono osobní jméno Bosek, Bosko. A tu bychom zřejmě uznali, že jeho základem bylo přídavné jméno bosý. Určitá spojitost s někým bosým tedy ve jménu Boskovic nakonec přece jen je.

Zbývá dodat, že uvedeným objasněním původu jména Boskovice si nemusíme nechat půvabnou pověst o ptáčníku Velenovi kazit, neboť staré příběhy a mýty hrají v našem životě zvláštní roli a přinášejí nám pravdu jiného druhu, než je pravda vědecká.