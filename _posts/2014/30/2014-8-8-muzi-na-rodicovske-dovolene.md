---
title: Mužů na rodičovské je málo, zato spokojených
authors: Žaneta Ondroušková
category: publicistika
tags: Boskovicko rodina 30-2014 
---

Zůstali s dítětem doma, aby se o něj postarali, zatímco matka pracuje. Přebalují, krmí, uspávají, chodí na procházky. S potomkem tráví tolik času, o jakém si můžou ostatní tátové nechat jen zdát. „Rodičovskou dovolenou bych doporučil všem inteligentním mužům,“ říká Vlastimil Juřek z Boskovic, jeden z necelé čtyřicítky tátů na plný úvazek, žijících na Blanensku.

Otec čtyřleté Natálie a dvouleté Nikol je na rodičovské dovolené už podruhé. Dohromady s dcerami doma strávil tři roky. „Vyhovuje mi to, čas strávený s malými dětmi je vzájemně velmi obohacující,“ říká Juřek. Jeho manželka Iveta zůstala s první dcerou doma deset měsíců. U toho pracovala na částečný úvazek. „U druhé dcery jsem pracovala hned na celý úvazek. Manžel na rodičovskou zamířil, když bylo Nikol třináct měsíců,“ vysvětluje Juřeková, která učí na boskovickém gymnáziu.

Sama je se současným rozložením sil v domácnosti spokojená. „Jako žena to vnímám naprosto přirozeně, s manželem jsme spolu už hodně dlouho, dobře se známe a vím, že je na něj spolehnutí. Je šikovný, rád a dobře vaří, dokáže se postarat, domácí práce zvládá v pohodě. Moje zaměstnání mi navíc umožňuje trávit s rodinou hodně času, připravovat se mohu večer, až děti usnou. Jsme zvyklí si pomáhat a užíváme si to,“ popisuje Juřeková. Odezvy z okolí jsou podle ní vesměs pozitivní. „Týká se to spíš žen, muži se moc nevyjadřují. Reakce jsou obdivné a je v nich cítit otázka: Jak to, že to zvládne, když je chlap?“

A Vlastimil Juřek není zdaleka jediný táta na plný úvazek v regionu, který to zvládá. Mužů pobírajících rodičovský příspěvek bylo loni na Blanensku šestatřicet, žen přes tři tisíce. „Rok předtím bylo těchto mužů čtyřicet, ale neznamená to, že by se poměrově jejich počet snižoval. Celkově bylo totiž vyplaceno méně příspěvků, takže poměr mezi pohlavími zůstává zachován,“ vysvětlil mluvčí Ministerstva práce a sociálních věcí Petr Sulek.

Za posledních deset let se množství mužů na rodičovské naopak zvýšilo. „Před deseti lety jich rodičovský příspěvek pobíralo v Česku necelé dva a půl tisíce. Teď je takových příjemců více než dvojnásobek,“ doplnil Sulek. 

Zatímco mateřská dovolená přísluší pouze ženě a trvá osmadvacet týdnů, rodičovskou dovolenou zaměstnavatelé poskytují matce dítěte po skončení mateřské nebo otci od narození dítěte, a to v rozsahu, o jaký požádají. „K volbě rodičovské vedou muže různé důvody. Někdy je to kvůli financím, když má partnerka lépe placenou práci. Jindy zase muži hledají životní změnu a pauza v profesní kariéře jim přijde vhod,“ objasnil Petr Habáň z Ministerstva práce a sociálních věcí.

Z finančních důvodů na rodičovskou nastoupil například Josef Ptáček z Boskovic, který se doma už rok stará o syna Daniela. „Manželka má vyšší plat, což při rozhodování hrálo roli,“ říká Ptáček, který na čas vyměnil práci řidiče u stavební firmy za péči o dítě. Doma má ještě staršího syna, o kterého se v minulosti starala převážně manželka. „Byl jsem tenkrát pořád v práci, teď je to něco naprosto jiného. S dětmi trávím hodně času, člověk si rodičovství nesrovnatelně víc užije. Ale je to samozřejmě zápřah. O práce v domácnosti se dělíme, nedovedu si představit, že by měl mít jeden člověk na starosti úplně všechno,“ přiznává Ptáček, který se chystá do zaměstnání nastoupit za půl roku. I on se setkal jen s kladnými reakcemi v okolí. „Lidé na to nejsou zvyklí, takže jsou většinou překvapení, ale problém jsem nikdy neměl. I úřady a různá zařízení vycházejí tátům na rodičovské vstříc,“ dodává.

Přestože je však trend zřejmý a tatínků se na plnohodnotné péči o děti podílí čím dál víc, v porovnání s matkami je jich pořád málo. Z celkového počtu příjemců rodičovského příspěvku tvoří ani ne jedno procento. „Je to vidět i na různých aktivitách a akcích, které pro děti a rodiče pořádáme. V naprosté většině případů přicházejí maminky. Tatínkové jsou velká výjimka,“ říká Šárka Zemánková z rodinného centra Motýlek ve Velkých Opatovicích.

Podle Radka Procházky z Letovic za to můžou především vzorce chování zažité ve společnosti. „Muži jsou zvyklí odvádět práci, která je za nimi vidět. To je samozřejmě u péče o dítě problematické. Celý den se nezastavíte, ale není to tak zjevné,“ míní otec malé Aničky, který na rodičovskou nastoupil po tom, co opustil letovickou radnici. I jeho na začátku vedly ryze pragmatické důvody. „Manželku chtěli zpátky do práce a já najednou žádnou práci neměl. Zpětně jsem za to ale velmi vděčný. Celá zkušenost byla moc příjemná a já bych určitě doporučil každému tátovi, ať si to vyzkouší. S dítětem máte pak úplně jiný vztah,“ dodává čtyřnásobný otec Procházka.

Ostatní tátové svorně souhlasí. „Vztah s dítětem je samozřejmě silnější, je velmi intenzívní a věřím, že ovlivní i naše vztahy v budoucnu. Jsem velice rád, že vůbec v Česku existuje možnost zůstat s vlastním dítětem doma a vychovávat je až po dobu čtyř let, tedy do věku, kdy dítě přijímá nejvíc informací. S nevolí sleduji situaci v jiných zemích a nerad bych, aby naše země přejala jejich modely,“ uzavírá Vlastimil Juřek. 