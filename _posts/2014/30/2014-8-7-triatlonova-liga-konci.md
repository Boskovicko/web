---
title: Triatlonová liga v sobotu končí
authors: Lubomír Slezák
category: sport
tags:
- okres Blansko
- triatlon
- 30-2014 
---

Dvacátý osmý ročník Kepák Triatlonové ligy, jehož součástí je i Vysočanský triatlon, má před sebou poslední závod letošního ročníku, kterým bude v sobotu 9. srpna Hostěrádecký triatlon. Poslední červencová sobota patřila předposlednímu triatlonu ligy, kterým byl Žďárský triatlon.

Ve Žďáru nad Sázavou se k prezentaci na hlavní závod dostavilo 63 triatlonistů, dalších 15 závodníků startovalo v Lidovém závodu o menších objemech. Mezi známými jmény nechyběli Vodehnal, Křivánek, Pospíchal, Kořínek nebo Kašpárek. Mezi ženami pak Fanturová, Kučerová nebo Floriánová. Všechny, ale překvapila na parkovišti velká dodávka s nápisem „Russian triathlon team“, ve kterém dorazili k závodu účastník světových a evropských pohárů Andrey Moiseenko a jeho kolegyně Anastasiya Protasenia, dokonce juniorská evropská šampionka. A byli to právě tito dva, kteří ve svých kategoriích nechali za sebou zbytek startovního pole.

Neztratili se ale ani reprezentanti našeho okresu. Sedmé místo v kategorii mužů 30-39 let obsadil Patrik Plhoň (Auto RZ Boskovice), první místo vybojoval mezi muži nad 60 let Miloslav Bayer (ASK TT – SKI Blansko).

Průběžné pořadí: **Muži 20-29 let:** 1.-2. Vrzák Michal (Ekol Team), Pospíchal Vladimír (Ekol Elite TT), oba 1135 b. 3. Pavloň Filip (Boskovice), 802 b. **30-39 let:** 1. Plhoň Patrik (Auto RZ Boskovice), 1100 b, 2. Křivánek Josef (Rocktechnik Triatlon), 880 b, 3. Šenkýř Michal, 780 b. **40-49 let:** 1. Dlabaja Roman (Titan SC), 1175 b, 12. Kotouček Pavel (Orel Bořitov), 536 b. **50-59 let:** 1. Krejčí Miroslav (Ekol Team), 1154 b, 2. Kubík Radomír (Triatlon klub Brno), 1093 b, 3. Šmatera Petr (ASK TT-Ski Blansko), 860 b. **Nad 60 let:** 1. Bayer Miloslav (ASK TT-Ski Blansko), 1155 b.