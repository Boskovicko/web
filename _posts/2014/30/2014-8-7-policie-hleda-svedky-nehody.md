---
title: Šebrov se opět stal místem vážné dopravní nehody, policie hledá svědky
authors: Petr Meluzín
category: zpravodajství
tags: Blanensko doprava 30-2014 
---

K vážné dopravní nehodě došlo v sobotu 26. července kolem sedmnácté hodiny mezi Blanskem a Šebrovem. Dva mladí motocyklisté jeli od Blanska, první z nich nezvládl na mokré vozovce prudkou pravotočivou zatáčku a upadl na vozovku. Jeho motocykl přejel do protisměru, kde narazil do cyklisty. Druhý motocyklista začal brzdit, také jeho motocykl přejel do protisměru a znovu narazil do dvaapadesátiletého cyklisty. Toho záchranáři převezli s těžkým zraněním do brněnské bohunické nemocnice. Na motocyklech a jízdním kole vznikla předběžná škoda za šedesát tisíc korun.

Policie žádá svědky dopravní nehody, aby se přihlásili na tel. 974 631 353 nebo na tísňové lince 158. Oba motocyklisté údajně předjížděli osobní vozidlo značky Renault Scenic modré barvy, který jel ve směru na Šebrov, v protisměru jel za zraněným cyklistou další cyklista, který po nehodě řídil dopravu, avšak místo nehody opustil před příjezdem záchranných složek.

Na stejném místě došlo k další vážné dopravní nehodě ve čtvrtek 31. července po sedmé hodině. Dvaadvacetiletý řidič citroenu jedoucí směrem od Blanska dostal v levotočivé zatáčce smyk, přejel do protisměru, kde se střetl s vozidlem Škoda Fabia. Při nehodě utrpěl mladý řidič těžké zranění a byl transportován vrtulníkem do brněnské nemocnice, dvaačtyřicetiletá řidička fabie skončila s lehkým zraněním také v nemocnici. Dechová zkouška u řidičky byla negativní, u řidiče byl vzhledem k jeho zdravotnímu stavu zajištěn odběr krve.

Přibližně šestikilometrový úsek mezi Blanskem a Šebrovem je místem častých dopravních nehod. Loni tam policisté vyjížděli k devětadvaceti nehodám.