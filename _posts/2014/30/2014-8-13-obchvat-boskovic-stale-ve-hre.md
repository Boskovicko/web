---
title: Připravovaný územní plán zachovává obchvat Boskovic
authors: Marek Osouch
category: zpravodajství
tags: Boskovice doprava 30-2014 
---

Prodloužení Nádražní ulice do polí směrem k Sudicím je jediným možným obchvatem, který může v Boskovicích vzniknout. Auta směrem na Jevíčko a z Jevíčka by tak nejezdila skrz město, ale po této silnici. Koridor, kudy by mohla komunikace vést, je zanesen i v připravovaném novém územním plánu města. 

Zakreslení plochy do městského územního plánu je důležité, přestože se jedná o silnici, jejíž výstavbu by financoval kraj. „Já jsem na kraji zjišťovala, jestli je možné vést tu silnici směrem ke školnímu statku,“ uvedla boskovická místostarostka a krajská zastupitelka Jaromíra Vítková. Zde se jí podle jejích slov dostalo odpovědi, že silnice musí být zakreslena i v městském územním plánu, z něhož si kraj právě tuto silnici překreslí. Boskovická místostarostka tak chtěla vědět, zda kraj komunikaci zahrnul do připravovaných Zásad územního rozvoje. Město totiž v prosinci minulého roku slíbilo, že o silnici bude s krajem jednat.

Podle předsedkyně krajského výboru pro územní plánování a dopravu a boskovické zastupitelky Hany Nedomové však kraj se silnicí nepočítá. „Pokud vím, tak kraj nechce měnit stávající komunikaci směrem na Jevíčko,“ informovala Nedomová s tím, že zakreslení do městského územního plánu neznamená, že se silnice automaticky přenese i do krajského.

Zde se podle ní vychází z Generelu dopravy. V něm je pro Boskovice zmíněna kromě stávajících krajských silnic pouze boskovická spojka. „Je však dobře, že je vymezena v územním plánu města,“ dodala k navrhované komunikaci. 
To, že je to jediný realizovatelný obchvat Boskovic přiznává i Milan Štulpa z odboru výstavby a územního plánování na boskovickém úřadě. „Tato silnice je dlouhodobě držena v územních plánech,“ ujistil Štulpa a připomněl úvahy z první poloviny dvacátého století, kdy měla silnice směrem na Prostějov vést po Sokolské, rovně přes Hybešovu ulici a přemostěním údolí dál. Výstavbou sídliště na Čížovkách je ale realizace této trasy nemožná.

Přeložená krajská silnice směrem na Jevíčko se má napojit na Nádražní ulici a hned za Boskovicemi přejet železnici. Tu by již dále nepřekračovala. Vyústění na současnou komunikaci je navržené za současným přejezdem u Sudic. 

V novém územním plánu je také vymezena plocha pro boskovickou spojku a novou silnici směrem na Blansko. Podobně jako u silnice na Jevíčko je to jen plocha vymezená pro případnou výstavbu. „Projektovou dokumentací se to poté v zakresleném koridoru navrhne a následně zrealizuje,“ vysvětlil Štulpa a dodal, že cílem územního plánu není projektovat konkrétní věci, ale jen vymezit využití jednotlivých ploch. „Když to dobře půjde, tak nový územní plán může být koncem jara 2015,“ prozradil Štulpa.
Za den projede Boskovicemi přes dvanáct tisíc aut. Tolik jich napočítalo Ředitelství silnic a dálnic (ŘSD) při sčítání v roce 2010 na nejfrekventovanějším místě Boskovic na ulici Otakara Kubína. Druhou nejvytíženější silnicí je Nádražní a Sokolská. Zde se počet aut za čtyřiadvacet hodin vyšplhal podle ŘSD na necelých 8800 aut. Křižovatka s Havlíčkovou ulicí pak působí velké komplikace, protože polovina aut jede směrem na Jevíčko nebo právě odtud a druhá polovina pokračuje rovně. I proto je v novém územním plánu města zakreslena plocha pro možnou úpravu křižovatky. Kruhový objezd i světelnou křižovatku však město v minulosti odmítlo. 

Nová silnice směrem na Jevíčko by tak mohla ze Sokolské odvést velkou část dopravy. Podobně by se tak mohlo stát i se zprůjezdněním Štefánikovy a Nádražní ulice. Zatímco v dnes platném územním plánu končí Štefánikova u areálu Minervy, v novém je zakreslena až ke kolejím. Město už má navíc potřebné pozemky ve svém vlastnictví. Zprůjezdnění se ale nelíbí nikomu, kdo na Štefánikově bydlí. Obyvatelé se bojí zvýšení dopravy, a proto již před časem sepsali petici proti opětovnému zprůjezdnění ulice. Naopak právě připomněli možnost nové silnice směrem na Jevíčko. Starosta Boskovic Jaroslav Dohnálek to v prosinci minulého roku označil za nereálnou stavbu, nicméně slíbil jednání s krajem. „Komunikace města kolem školního statku je záležitostí Jihomoravského kraje a podle dostupných informací je jeho realizace v současné době nereálná. Město vyvolá v této záležitosti jednání s odpovědnými funkcionáři Jihomoravského kraje,“ vyjádřil se v loňském roce starosta. Nedomová, která je v čele krajského výboru pro územní plánování sebe nevnímá jako člověka, který by se měl zasadit, aby silnice v Zásadách územního rozvoje byla. „Město musí vznést požadavky. Já nejsem v radě města,“ prohlásila.

Podle dopravních inženýrů Luďka Bartoše a Aleše Richtra ze společnosti EDIP vzroste počet osobních automobilů na silnicích II. a III. třídy do deseti let o třetinu. Do roku 2050 dokonce o sedmdesát procent. Mezi silnice II. třídy se řadí jak silnice na Prostějov, tak i na Jevíčko. „Na tomto růstu se bude podílet především další zvyšování počtu automobilů,“ uvedli ve své prognóze. U kamionové dopravy počítají na těchto silnicích s minimálním růstem. Do poloviny století by nemělo zvýšení dosáhnout ani deseti procent.