---
title: Velkoopatovický FestFest láká na zvučná jména
authors: Tomáš Trumpeš
category: kultura
tags:
- Velké Opatovice
- 30-2014 
---

Další ročník hudebního festivalu FestFest se uskuteční ve Velkých Opatovicích v pátek 15. a v sobotu 16. srpna. Za dva dny se v areálu fotbalového hřiště představí 14 kapel. A pořadatelé FestFestu letos nešetří zvučnými jmény.

Páteční program zahájí v 15 hodin skupina 2,5 promile. Poté od 17 hodin zahraje Kulturní úderka a od 18.30 Dark Gamballe. A následovat budou první festivalové hvězdy. Od 20 hodin se ve velkých Opatovicích představí zpěvačka Anna K., po které budou ve 22 hodin následovat Buty. Čtvrt hodiny po půlnoci započnou své koncertní vystoupení Kurtizány z 25. Avenue a v nočním čase 2.15 páteční program uzavřou The Fakers, tedy Pearl Jam Tribute Band.

Sobotní program FestFestu začíná ve 14 hodin, jako první vystoupí Epicentrum, následovat bude od 17 hodin Kopjam. Od 18.30 se představí Tygři a jejich Laura, ve 20 hodin zahraje s kapelou Blue Effect kytarista Radim Hladík a od 22 hodin bude pokračovat brněnská skupina Čankišou. Deset minut po půlnoci začne své vystoupení Insania a v čase 1.45 začne svůj koncert poslední účinkující FestFesti, skupina Sagittari.