---
title: K prohlídce zve klášterní kostel a barokní lékárna
authors: Vendula Dvořáková
category: publicistika
tags: 30-2014 
---

Prázdniny se přehouply do druhé poloviny a mnozí vyčerpali svou inspiraci, kam ještě vyrazit. Co třeba vydat se někam na Boskovicku? Jedním z takových míst se může stát kostel sv. Václava a historická lékárna v bývalém klášteře Milosrdných bratří v Letovicích.

Barokní stavba byla vybudována ve druhé polovině 18. století a sloužila pro Řád milosrdných bratří jako klášter. V budově se v současné době nachází nemocnice, především pro dlouhodobě nemocné, s kapacitou 120 lůžek, která jsou rozmístěna na čtyřech odděleních. Zřizovatelem je Jihomoravský kraj. Součástí areálu je i ovocný sad, nádvoří, pole a jiné plochy, které v dnešní době slouží účelům nemocnice.

V budově se nachází i klášterní kostel zasvěcený sv. Václavu. Strop je od roku 1930 vyzdoben malbami malíře Jana Daňka, hlavní i boční oltáře pocházejí z dvacátých let 19. století. V kostele jsou zajímavostí například varhany vyrobené Františkem Čapkem. Daněk i Čapek své životy spojili s Letovicemi. Pod kostelní lodí se v celé délce táhne krypta, která je veřejnosti přístupná při mimořádných přiležitostech. 

Pro turisty nejzajímavější částí je historická lékárna, která byla zřízena v roce 1784 a dnes je chráněnou kulturní památkou. Klenby a lunety pokrývají malby vyjadřující poslání řádu, špalety oken zdobí malované rokaje, úponky a zvonečkové motivy. Stěny obklopují původní lékárenské skříně. Mezi lety 2000 a 2008 byla lékárna restaurována. V současné době se využívá k jednáním jako reprezentační místnost, lékařská knihovna nebo studovna. 
Prohlídky lékárny s průvodcem jsou během prázdnin možné po objednání na Informačním centru Letovice každý čtvrtek od 14 do 16 hodin, v sobotu pak ještě 6. září od 14 a 15 hodin. Prohlídka trvá přibližně půl hodiny, vstup je zdarma. Skupinám v minimálním počtu pěti osob je umožněna po předchozí domluvě prohlídka i mimo sezonu.