---
title: K rozvoji regionu musí napomoci i vedení města, říkají podnikatelé
authors: Marek Osouch
category: publicistika
tags:
- Boskovice
- komunální volby
- 30-2014 
---

Jak se region v čele s Boskovicemi bude rozvíjet, záleží z velké části na spolupráci jednotlivých měst a obcí s podnikateli. Vše vedení města ovlivnit nedokáže, ale kde má možnost vycházet firmám vstříc, mělo by tak činit. Myslí si to oslovení podnikatelé, kteří mají pro novou radnici hned několik návrhů – snadnější začátek pro nové podnikatele, prezentace regionálních firem, méně administrativy či nové prostory v průmyslové zóně.

Každoročním tématem v Boskovicích je anketa Město pro byznys. Z našeho regionu je do ankety kromě Boskovic zahrnuto ještě Blansko. Obě města jsou na tom podle ankety podobně, velmi podobně špatně. Boskovice se stabilně od roku 2009 drží někde kolem sedmnáctého místa z jednadvaceti porovnávaných v rámci Jihomoravského kraje. Pouze v roce 2011 vyskočily na třinácté místo. V první desítce byly naposledy v roce 2008. Blansko se do loňského roku drželo ještě níž než Boskovice. Loni se vyhouplo o šest příček výše. Výsledky za letošní rok ukážou, zda se jedná jen o výjimku, nebo nový trend.

Několika vybraným podnikatelům jsme položili následující otázku:
Kde vidíte hlavní problémy, které by měla nová boskovická radnice řešit ve sféře byznysu a podnikání. A jaká konkrétní řešení byste uvítali?

### Antonín Kužel, jednatel společnosti Junker Industrial Equipment

Město zaujímá k položené otázce v podstatě dvě pozice. První je pozice organizátora a propagátora regionu. Pro ni mám hned několik doporučení: užší spolupráce s Hospodářskou komorou, představení a prezentace mikroregionu z hlediska pracovních sil na úrovni kraje a státu, větší spolupráce se zaměstnavateli regionu – navštěvovat je a zjišťovat, kde mohou být nápomocni, informovat společnosti o možnostech jejich prezentace v různých materiálech města nebo pořádaných akcích, zahrnout společnosti také do informačního centra nebo na web, kde bude přehled regionálních firem s jejich prezentací, či možnost využití městských nemovitostí pro začínající podnikatele. 

Druhou pozicí je město jako zákazník. Zde by měla být průhlednější výběrová řízení, měly by se podporovat regionálních firmy, čímž se podporuje i zaměstnanost. V poslední době zde vidím více „cizích“  firem a regionální firmy krachují.
Igor Láník, výkonný ředitel společnosti LANIK
Pro oblast výroby by se nová radnice měla zaměřit na další rozvoj průmyslových zón ve městě. Aktuální kapacita je takřka vyčerpaná, pozemky se pomalu zaplňují a připravují se stavby, které na nich vyrostou. V horizontu několika let tedy dojde k tomu, že bude zapotřebí další prostor. To řeší současný územní plán, takže nová radnice na něj bude muset navázat, začít plánovat a budovat infrastrukturu.

V oblasti služeb a podnikání si myslím, že aktuálně jsou na tom Boskovice dobře a že zde funguje tržní prostředí. Obchůdky a malé provozovny vznikají a vyplňují prostor po těch předešlých. Obchodníci upravují svůj sortiment dle aktuální poptávky. Radnice by těmto změnám měla poskytnout plnou podporu, bude se muset postarat, aby se z náměstí nestala mrtvá zóna, což znamená hlavně jasně definovat další představy o osudu náměstí.

### Kateřina Burianová, provozovatelka kavárny Kakabu 

Myslím, že by neškodila větší propagace města jako takového, zdá se mi docela zajímavý například projekt Litomyšl nás baví, akce pod sdružením historických sídel Čech, Moravy a Slezska.
Také mě konkrétně nevyhovuje dvojí metr prezentace podniků na náměstí a v židovském městě. Ale tady asi pláču na nesprávném hrobě,  to je spíš v permanenci památkářů. Nerada bych, aby to vyznělo, že jsem pro divoké reklamy, ale decentně pojatá prezentace v jednotném tónu by i památkové zóně slušela.
A když už to nemáme v židech úplně lehké, bylo by třeba zajímavé, kdyby město vydalo orientační mapku této oblasti. Vím, že Svitavy takovou mají. Ta by se zaměřila jak na památky, tak na podniky, které tam jsou.

### Vladimír Ryšávka,  majitel prodejny

Po přečtení otázky mě ihned napadla následující, zdali vůbec by měla radnice zasahovat do sféry podnikání.

S postupem času nabývám jasného přesvědčení, že jakákoliv pomoc z třetí strany skýtá více záludností než prospěchu pro společnost samou a dává prostor pro prospěch „více informovaných“ skupin. To platí i pro zasahování vyšších instancí do podnikání. Jako člověk konzervativního náhledu na svět zastávám názor, že úřady a potažmo radnice by měly do podnikání zasahovat co nejméně. Chtělo by se mi říci raději vůbec. A tím myslím samozřejmě i co nejmenší zásahy vyplývající z administrativy, kterou radnice pro stát vykonává. I když vím, že jsou diktovány shora státním aparátem.

Lze dodat, že přeci jen by mohla radnice pomoci místním podnikatelům zlidštěním, možná změkčením nutné administrativy vyplývající z různých zákonů, vyhlášek a doporučení, které se pod tlakem legislativy valí do místní samosprávy. Tato snaha by mohla urychlit mnohé procesy, kterými podnikatelé při rozvoji nebo na počátku svého podnikání musí projít.