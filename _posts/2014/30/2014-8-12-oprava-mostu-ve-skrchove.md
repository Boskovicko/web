---
title: Ve Skrchově se schyluje k opravě dvou mostů
authors: M. Krajíčková
category: zpravodajství
tags: Skrchov doprava 30-2014 
---

Dva mosty na vjezdu do Skrchova na silnici III/0435, které jsou v havarijním stavu, se mají začít opravovat ještě letos. Jedná se o most přes Svitavu a most přes náhon, který je již nyní provizorní – pontonový. Pokud se obci podaří zajistit dostatečné finanční prostředky, opraví současně k mostům přiléhající infrastrukturu.

„Stavba v letošním roce zahájena bude, ale práce na mostech a tím vyvolaná objížďka pro řidiče se bude týkat  až příštího roku,“ potvrdila vedoucí technické správy údržby Správy a údržby silnic Eva Zouharová, že se obyvatelé Skrchova nových mostů v dohledené době dočkají. Na jejich opravě se bude podílet Správa a údržba silnic Jihomoravského kraje Blansko a firma Barvy a laky Teluria. Celkové náklady dosasahují bez DPH téměř 13,5 milionu korun.

S plánovanou opravou mostů by obec chtěla opravit také místní komunikaci navazující na mosty, vybudovat nové chodníky a zrekonstruovat přívody kanalizace a veřejného osvětlení na mostech. „Tyto práce však souvisí s financemi ve výši skoro ročního rozpočtu obce, které k dnešnímu dni na obecním úřadě nejsou. V současné době probíhají jednání o zajištění financování, a tak doufám, že rekonstrukci budeme moci provést,“ uvedla starostka Skrchova Věra Kolářová.