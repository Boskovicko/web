---
title: Pozor na nekompletní rozbory pitné vody, varuje Vodárenská 
authors: Andrea Šrámková
category: zpravodajství
tags: Boskovicko Blanensko voda 30-2014 
---

„Ve vaší obci proběhne kontrola pitné vody z nechráněných zdrojů, tedy ze studní, zaměřená na trvalé řešení zhoršení kvality vody po povodních, ekologických haváriích, v blízkosti skládek a zemědělských družstev,“ hlásal leták, který se koncem července objevil v řadě poštovních schránek na Boskovicku a Blanensku.

Vodárenská akciová společnost však upozorňuje, že nabízená služba nepostihne všechny parametry stanovené pro pitnou vodu. Nabádá proto k obezřetnosti, než si případní zájemci tuto kontrolu objednají. 

„Upozorňujeme občany, že uvedená metoda Hach-Lange č. 8039 slouží pouze pro orientační stanovení dusičnanů. Občan rozhodně nezíská informaci, zda voda vyhovuje pro pitné účely a je zdravotně nezávadná,“ uvádí text na webových stránkách boskovické divize Vodárenské akciové společnosti. Pro stanovení, zda voda vyhovuje kategorii pitné vody, je totiž nutno provést alespoň zkrácený rozbor zahrnující vedle dusičnanů a dusitanů i počty bakteriálních kolonií při teplotě 22 a 36 °C, amonné ionty, volný chlor a další.