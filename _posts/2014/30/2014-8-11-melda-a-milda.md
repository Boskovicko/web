---
title: Ze Třetích zubů se vyčlenilo duo Melda & Milda
cover-photo: http://i.zoul.cz/A43IGGO.jpg
authors: Tomáš Trumpeš
category: kultura
tags: Boskovice 30-2014 
---

Znají se více než dvacet let, zpočátku se potkávali v hudební skupině Vanessa, později spolu založili dnes již legendární a stovkami koncertů ostřílenou kapelu Třetí zuby. A teprve asi před rokem spolu hudebníci Petr Meluzín a Milan Novotný začali vystupovat v samostatném duu, jehož základ tvoří interpretace Petrových autorských písní. A rockeři ze Třetích zubů představují v duu Melda & Milda svou jemnější, tišší a akustičtější hudební tvář.

„Došlo k tomu víceméně shodou okolností. Já jsem se asi před rokem pokusil zahrát sám na Sklepech. Na začátku jsem tam byl skutečně sám, jen s barmankou. Milda tam přišel, aby mi pomohl se zvučením, tak jsem mu řekl, ať si skočí domů pro kytary, že si aspoň zahrajeme spolu, když už tam nikdo není. Potom ale pár lidí přišlo a nakonec z toho byl pěkný večer, hráli jsme asi do půl druhé,“ popisuje začátky Petr Meluzín, který už v té době absolvoval pár samostatných koncertů. Milan Novotný se k němu přidal čistě improvizovaně, nikdy předtím spolu Petrovy písně nehráli ani nezkoušeli.

Koncert na Sklepech ale navštívil také dramaturg KZMB Ivo Legner, kterému se vystoupení líbilo, a oběma muzikantům nabídl, ať spolu zahrají za dva týdny v zámeckém skleníku jako dohrávku po koncertě Radůzy. „Šli jsme do toho s tím, že kdo nebude chtít zůstat, půjde po Radůze domů a pro ten zbytek zahrajeme. Udělali jsme narychlo dvě tři zkoušky, lidí nakonec ve skleníku zůstalo dost a během našeho hraní už nikdo neodcházel, takže se jim to snad líbilo. I když z našeho pohledu to bylo skutečně hodně narychlo připravené. A od té doby spolu hrajeme,“ vypráví Milan Novotný.

Petrovy písně zrály v jeho autorské dílně skutečně dlouho. Melda & Milda dnes hrají asi třicet písní, které vznikaly v průběhu posledních asi třiceti let. „Trvalo to. Asi dvacet let jsem žádnou píseň nedokončil. Mám dlouhé dodací lhůty, hlavně texty mi pořád nějak nešly. Až v poslední době jsem konečně něco dotáhl,“ říká Petr Meluzín, který svou tvorbu stručně charakterizuje jako jednoduché folkové písničky. „Na začátku je obvykle melodie, pak se snažím vymyslet text. To většinou dlouho nejde, pak přijde nějaký jeden veršík a nakonec mě to samo někam zavede. Když na konci zjistím, že to má hlavu a patu, tak si to nechám, jinak to zahodím, což je vždycky těžké,“ popisuje písničkář svůj tvůrčí proces.

Duo už absolvovalo několik koncertů a začíná hrát pravidelně. Na kratších koncertech hrají Petr s Milanem výhradně vlastní písně, při delších vystoupeních zařazují skladby svých oblíbených hudebníků, jako je Paul Simon či George Harrison, posluchači se mohou dočkat i překvapivých akustických verzí původně hlučnějších rockových skladeb jako například v případě Garyho Moora. Tato nová hudební poloha může být třeba u Milana Novotného, který je známý jako výrazně rockový kytarista Třetích zubů, pro posluchače docela překvapením. „Sám jsem si musel trošku zvykat. Ale na akustické nástroje hraju už delší dobu, před pár lety jsme je začali vnášet i do Třetích zubů. Ale mně tahle změna dost obohacuje, myslím, že mě to muzikantsky posunulo. Takže jsem spokojený. Já jsem sice v duu jako sólový hráč, ale devadesát procent muziky leží na Petrovi, já tam jen dělám takové kudrlinky a to mně vyhovuje. Skladby se snažíme na zkouškách víc dotáhnout, ve Třetích zubech je víc prostoru pro improvizaci, tady se s Petrem snažíme, aby skladby měly pevnější kostru,“ vysvětluje kytarista Milan Novotný.

Ostatně na duo Melda & Milda nechodí jen publikum, které oba muzikanty zná ze Třetích zubů, naopak si Petr s Milanem zahráli i na několika místech, kde se svou domovskou kapelou nikdy nevystupovali. A mimo jiné se také zúčastnili oblastního kola Porty, tedy soutěžního hudebního festivalu, který se zaměřuje především na trampskou hudbu, folk a country. Na Portě se soutěží zvlášť ve dvou kategoriích: interpretační a autorské. Melda & Milda se svou písní Večírek uspěli v autorské kategorii a postoupili do celostátního kola v Ústí nad Labem.

O vydání písní na CD zatím Melda & Milda neuvažují. To podstatné zatím vidí v živém hraní. „Teď spolu hrajeme, ty písně se postupně dotvářejí, až to bude v takové podobě, že budeme mít pocit, že to stojí za to nahrát, začneme o tom přemýšlet. Ale zatím je to rozdělaná práce,“ říká autor písní Petr Meluzín. „Natáčení je hrozná práce, která nikoho z nás moc nebaví. Ve studiu musí být všechno stoprocentní a my přeci jen nejsme profesionálové. Možná k tomu za nějaký rok dojde, až budeme ještě víc sehraní. Zatím se budeme otřískávat na koncertech a zkoušet. Nás stejně nejvíc baví živé hraní před lidmi,“ doplnil Milan Novotný.

A živého hraní si teď oba hudebníci užijí skutečně do sytosti. Jejich kapela Třetí zuby své aktivity totiž nijak neomezila, naopak i o zavedenou a léty sehranou kapelu hrající především starší rockovou muziku je spíše stále větší zájem. „Hrajeme opravdu hodně. Někdy už je pro některé členy skutečně problém to stíhat a skloubit s rodinou, podnikáním a podobně. Dřív jsme nikdy nechtěli hrát během jednoho víkendu v pátek i v sobotu, teď už se nám to docela často stává. A to naše vystoupení trvají pět až šest hodin. Z víkendu pak člověk nemá nic. Minimálně jednou týdně hrajeme, takže ročně je to jen se Třetími zuby asi přes šedesát koncertů. Na kapelu to má taky ten dopad, že nestíháme dělat nové věci a trochu se dostáváme do nebezpečí, že bychom mohli zakrnět. U písní, které hrajeme dlouho, je kvalita stabilní, ale muzikanty vždycky nakopne, když dělají taky nové věci, a to teď moc nestíháme,“ popisuje Milan Novotný. Kapela Třetí zuby hraje ve stejné sestavě už asi patnáct let a spolu se zakládajícími členy Milanem Novotným a Petrem Meluzínem zde hrají bubeník, zpěvák a frontman v jedné osobě Miloš Vevera a zpívající baskytarista Martin Hruška, známý z působení v kultovní kapele S-band.
