---
title: Silnice mezi Žďárnou a Benešovem se dočká rozsáhlé rekonstrukce
authors: Vendula Dvořáková
category: zpravodajství
tags: Žďárná Benešov doprava 30-2014 
---

Dlouho očekávaná oprava silnice II/373 ze Žďárné směrem na Suchý, Benešov a dále na hranice Jihomoravského  a Olomouckoho kraje má začít na přelomu srpna a září. Rekonstrukce v délce téměř šesti kilometrů se bude týkat pouze extravilánů, tedy vozovky mimo obce, a proběhne ve třech etapách. Na dokončení všech prací mají silničáři čas do 31. července příštího roku.
„Silnice momentálně není v dobrém stavu,“ potvrdil starosta Benešova Antonín Rus. „O její opravu se snažíme už pět let, teď se to konečně podařilo připravit,“ uvedl. „Silnici je třeba opravit co nejdřív,“ souhlasila také starostka Žďárné Radomíra Hénková.

Podle vyjádření Miloše Bažanta, blanenského vedoucího Správy a údržby silnic Jihomoravského kraje, by rozsáhlé opravy komunikace měly probíhat ve třech etapách. Práce kromě rekonstrukce povrchu samotné vozovky budou zahrnovat obnovu odvodňovacího systému, úpravu krajnic a nové vodorovné dopravní značení.

Jako první je v plánu úsek mezi hranicemi Jihomoravského a Olomouckého kraje a Benešovem. Zde by se silnice III/37357 měla dočkat i rozšíření. Další etapa oprav proběhne na silnici mezi Benešovem a Suchým, třetí se pak týká úseku mezi obcemi Suchý a Žďárná. Také u posledně jmenované části se počítá s rozšířením, a to na kategorii S 7,5, teda na silnici o šířce 7,5 metru.
Realizaci projektu má po vyhraném výběrovém řízení na starosti firma Dopravní stavby Brno. „Náklady na stavbu jsou ve výši 45,5 milionu korun, z čehož 85 procent tvoří dotace z Regionálního operačního programu Jihovýchod, zbytek financuje Jihomoravský kraj,“ doplnil Miloš Bažant s tím, že organizace dopravy po dobu stavby nebyla zatím projednána.