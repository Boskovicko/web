---
title: Krajský pohár fotbalistů je ve druhém kole
authors: Lubomír Slezák
category: sport
tags:
- okres Blansko
- fotbal
- 30-2014 
---

Třináctý ročník jihomoravského poháru v kopané odehrál dvě předkola a první srpnovou neděli bylo na programu první kolo.
Nejprve v prvním předkole se v blanenském souboji Jedovnic s Rájcem zahrávalo hned osmnáct sérií pokutových kopů, což je vůbec nejvíc, kolik se v pohárovém duelu v soutěžích JmKFS kdy zahrávalo.

Jedovnice – Rájec-Jestřebí 1:1, 15:14 PK.

Dvě penalty už se kopaly v základní hrací době. Jedovnice v úvodu zápasu neproměnily, v závěru se naopak nemýlil rájecký Sedlák. Po remíze 1:1 musela postupujícího určit až střelba pokutových kopů.

V první várce selhali dva střelci na každé straně. „My jsme nedali první a třetí a Rájec čtvrtou a pátou,“ řekl sekretář Jedovnic Lukáš Kunc. „Od šesté série už každý proměnil.“ Úspěšní byli i oba brankáři. Konec přinesla až 18. série. Jedovnice, které hrají okresní přebor, byly nakonec šťastnějším celkem a ve středu si ve druhém předkole zahrály proti Boskovicím z I. A třídy.

Ve druhém předkole, ve středu 30. července, hrála hned čtyři mužstva z našeho okresu, los z nich ovšem vytvořil dvě dvojice.
Jedovnice – Boskovice 3:4 (1:1), Borek, Gromský, Lehotský - Václavek 2, Fadrný, Horák M.

Hosté přijeli do Jedovnic jako obrovský favorit (netají se touhou v letošním ročníku postoupit do Krajského přeboru), ale domácí celek jim jejich roli pořádně ztížil.

Hned ve třetí minutě se sice boskovický Václavek nemýlil z penalty, ale to bylo v první půli ze strany hostů prakticky všechno. Domácí celek hrál naprosto vyrovnanou partii, ve které srovnal Borek a tentýž hráč mohl v poslední minutě první půle poslat svůj tým do vedení. Na Čecha v brance Boskovic ale nevyzrál.

Do druhé půle hosté vlétli a za tři minuty vedli o dvě branky. Když dvacet minut před koncem dali čtvrtou, zdálo se rozhodnuto. Jenže domácí tým nerezignoval, deset minut před koncem snížil na rozdíl jediné branky a zle hostům zatápěl. Jen díky skvělým zákrokům brankáře Čecha mohly Boskovice nakonec slavit postup do prvního kola, ve kterém v neděli přivítaly v dalším okresním derby Ráječko.

Lipovec – Kunštát 0:5 (0:3), Haničinec 3, Stehlík, Adámek.

V Lipovci soupeři moc často nevyhrávají, Kunštát ale domácímu celku ukázal, že to v letošním ročníku I. A třídy nebude mít nejjednodušší.

Lipovec sice nastřelil ve čtvrté minutě tyč soupeřovy branky, ale poté se už prosadili hosté. „Sice jsme nebyli kompletní, šanci dostali hráči širšího kádru, kteří ukázali, že se o místo v základní jedenáctce umí poprat,“ řekl Vladan Horák, asistent trenéra Kunštátu.

Po poločasovém vedení 3:0 hosté utkání spíše z povinnosti dohrávali, teprve důrazná domluva trenéra je vrátila zpátky do hry. A tak v závěrečných deseti minutách Kunštát přidal ještě dvě branky a v pohodě postoupil do prvního kola. V něm v neděli na hřišti v Lysicích hostil Kuřim.