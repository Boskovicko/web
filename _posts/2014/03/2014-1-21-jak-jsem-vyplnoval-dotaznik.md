---
title: Jak jsem vyplňoval dotazník
authors: Petr Meluzín
category: publicistika
tags: 3-2014
---

Nevím, jak pro vás, ale pro mne jsou formuláře všeho druhu noční můrou. Snad je to vrozená vada, ale nikdy přesně nepochopím, co se po mně vlastně chce, a pokaždé při vyplňování něco popletu. Proto jsem se koncem minulého roku, když jsem v poštovní schránce našel dotazník od mé zdravotní pojišťovny XYZ, vyděsil natolik, že jsem ho rychle založil pěkně dospod hromádky lejster k vyřízení.

Osudu ale člověk neuteče, a tak před pár dny dotazník vyplaval na hladinu. Dobrá, řekl jsem si, jenom osm otázek, to zvládneš, alespoň si to přečti, koneckonců jde přece o zdraví. No, o zdraví zas až tolik nešlo…

Hned první otázka mě zarazila. Kde prý získávám informace o produktech a službách pojišťovny XYZ? Co propána může pojišťovna produkovat? Jaké služby může poskytovat? Zdravotní pojišťovna má přece jenom zaplatit zdravotníkům za to, že mne správně léčili, a to z peněz, které jí já a ostatní její pojištěnci povinně odvádíme.

Druhá otázka mne přesvědčila, že jsem dvacet let žil v bludu. Měl jsem vyjádřit spokojenost s vybranými produkty. Jedním z nabízených byl Nadstandard XYZ. Tak tento produkt mě, stejně jako většinu spoluobčanů s průměrným příjmem, opravdu nezaujal. Pozoruhodné ovšem je, že dosažením 70 let pojištěnce produkt automaticky zaniká. S věkem zřejmě zisk prudce klesá.
Další bylo cestovní pojištění. To naopak většinu z nás zajímá, neboť kromě vždy dostupných banánů je právě cestování hlavním znakem nově nabyté svobody. Chápu, že zdravotní pojišťovna nabízí pro cestovatele pojištění léčebných výloh, dokonce i úhradu pohřbu v místě úmrtí beru, ale pojištění zavazadel?
Nejpozoruhodnější byl produkt s mnohoslibným názvem Zdraví jako vášeň. Rozvášněn otevřel jsem webové stránky XYZ, abych ke svému velkému zklamání objevil čtyři články ve stylu bulvárního časopisu, kde celebrity referují o svých zdravotních problémech a doporučují vhodnou prevenci. Kolik si ony celebrity za své rozesmáté obličeje naúčtovaly, na stránkách pojišťovny XYZ dohledat nelze…

Není důvod vyčítat pojišťovně XYZ, že získává dalšími aktivitami, jako je nadstandard nebo cestovní pojištění, finance navíc. Jenže… Práci spojenou s aktivitami „navíc“ pravděpodobně provádějí zaměstnanci placení – no ano, z povinného zdravotního pojištění. Kam jdou zisky z nadstandardů a pojištění zavazadel, můžeme jen hádat. Silně ovšem pochybuji, že do standardní zdravotní péče. A proč mají za V.I.P. honoráře propagovat prevenci celebrity, tomu už vůbec nerozumím. Třešnička na dortu – pojišťovna XYZ má přes milion klientů, kteří obdrželi tento zbytečný formulář. Nehledě na poštovné, kolik asi stromů padlo na tuhle pitomost?

Dotazník jsem nevyplněný odložil na hromádku určenou k recyklaci.