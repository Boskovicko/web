---
title: Tříkrálová sbírka byla úspěšnější než minulý rok
authors: M. Krajíčková
category: zpravodajství
tags:
- okres Blansko
- charita
- 3-2014
---

Tříkrálová sbírka, která skončila v celé republice 14. ledna, byla pro Oblastní charitu Blansko velmi úspěšná. Podle její koordinátory Marie Sedláková se letos vybralo přes 1 milion 580 tisíc korun, což je o 78 tisíc více než loni. Přímo Boskovice přispěly částkou přesahující 48 tisíc korun.

To jsou čísla, která svědčí o velké štědrosti dárců. „Navýšení letošního výsledku Tříkrálové sbírky může souviset třeba s tím, že je více uživatelů našich služeb, tím se zvyšuje okruh těch, kteří vědí, jak jsou tyto služby potřebné a jak konkrétně pomáhají. Pracovníci Oblastní charity Blansko o sobě také dali vědět při loňských povodních, kdy se zapojili do pomoci, a pořádali informativní akce během celého roku. K vyšší částce mohly přispět i doprovodné aktivity během konání Tříkrálové sbírky nebo navýšení počtu pokladniček a koledníků, což umožnilo zapojení většího množství dárců,“ zhodnotila situaci Marie Sedláková. Ve více než stovce obcí Blanenska koledníci vybírali příspěvky do 380 pokladniček.

Výtěžek bude použit nejen na projekty, které přispějí ke zkvalitnění poskytovaných služeb. Charita stále myslí na to, že lidé bez domova a v hmotné nouzi potřebují konkrétní pomoc, že je důležité, aby linka důvěry byla nablízku lidem v tísni. Pomáhá seniorům a nemocným, podporuje ohrožené rodiny, ale i soužití dětí, mládeže, seniorů.

„Děkujeme především dárcům za jejich dary, koledníkům, kteří věnují svůj čas a pomáhají tak charitě naplňovat její poslání, ale také městským a obecním úřadům za vstřícnost a ochotu a také všem, kteří se sbírkou pomáhají,“ zakončila Marie Sedláková.