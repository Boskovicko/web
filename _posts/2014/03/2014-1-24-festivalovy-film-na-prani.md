---
title: Festival Boskovice promítne film na přání
authors: Tomáš Trumpeš
category: kultura
tags:
- Boskovice
- festival Boskovice
- 3-2014
---

Letošní ročník festivalu Boskovice, pořádaného pražským sdružením Unijazz, se uskuteční od čtvrtku 10. do neděle 13. července. V rámci příprav letošního programu vyzval dramaturg filmové sekce festivalu Petr Michálek návštěvníky, aby si zvolili jeden film, který bude na jejich přání na festivalu promítnut.

„S myšlenkou přišel filmový historik a publicista Pavel Taussig, který se festivalu pravidelně účastní, napadlo ho to během loňského ročníku. On se zaměřuje na český film, takže takto je postavena i výzva k hlasování,“ vysvětlil Petr Michálek. 
Návštěvníci tedy mohou posílat e-mail s názvem svého oblíbeného českého filmu na adresu unijazz@unijazz.cz a do předmětu uvést heslo *Film Boskovice*. Snímek, na kterém se shodne nejvíce poslaných tipů, bude promítnut na festivalu Boskovice 2014. Hlasování probíhá do konce ledna.

„Kromě toho bych rád speciálně kvůli Pavlovi Taussigovi promítl film Starci na chmelu, protože mi Pavel už kdysi vyprávěl, jak byl tento film pro jejich generaci důležitý. A letos uběhne neuvěřitelných 50 let od jeho premiéry,“ doplnil Petr Michálek. Na festivalu tak možná vznikne nový dramaturgický cyklus, který bude na jednotlivých ročnících uvádět právě zásadní české filmové snímky, od jejichž premiéry uplyne v daném roce půl století.