---
title: Studynku róbenó uvedou i v Boskovicích 
authors: Tomáš Trumpeš
category: kultura
tags: Boskovice divadlo 3-2014
---

Divadlo Kočébr zahraje v pátek 31. ledna od 19 hodin v zámeckém skleníku v Boskovicích své představení Studynka róbená aneb Veletucet osudů lidí z Blanenska a okolí dle vyprávění Věry Škápíkové a jejích potomků.

„Jedná se o divadelní průlety osudů členů jedné (ne)obyčejné rodiny z Letovic. Máme se dnes opravdu tak špatně? Problémy, útrapy, neštěstí, bědy a muka – ale hlavně se z toho nepo…! Nějak bylo, nějak bude. Auto vás může srazit kdykoliv. Užít si to. Navzdory,“ uvádějí autoři inscenace v pozvánce.

Součástí představení je rovněž i koncert vokálního, lokálního a nelineárního pěveckého tria Kundinky, které zpracovává malohanácké písně obsažené ve Škápíkové sborníku Studynka róbená v nečekaných úpravách. „Zajisté není bez zajímavosti, že jednou ze zpívajících děv tohoto uskupení je i jedna z vnuček samotné Věry Škápíkové,“ doplnili divadelníci.