---
title: Skutečně zdravá škola
authors: Martina Lukešová
category: publicistika
tags:
- K sobě navzájem
- ekologie
- 3-2014
---

Moje představa skutečně zdravé školy je položená na základech environmentálního, uvědomělého života. Od maximálně možného využití samozásobitelství energií z obnovitelných zdrojů až po školní jídelny využívající místní zdroje potravin.

Maximální snaha o minimalizaci vzniku odpadu je samozřejmostí. Nezávodí se v množství odevzdaného papíru, ale minimální odpad ze školy je motivačním příkladem pro široké okolí. U umyvadla je běžně stoleček se skleničkami na vodu. Děti se už dávno naučily, jak těžké je uklízení odpadků kolem školy, a proto se už žádné odpadky v širokém okolí nepovalují. Žáci se v takové škole učí praktickým věcem, spíše než o výuku jde o hru. Možná tam už ani nezvoní a žáci chodí do takové školy s nadšením a denně se těší na nová dobrodružství spojená s poznáváním a společnou prací. Žáci a učitelé si v takové škole společně skutečně hrají a rodiče do té hry přispívají podle svých možností a chuti a nikoho to nepřekvapuje. Hra neunavuje, ale nabíjí.

Je to sen, který se vždy budu snažit naplnit, ačkoli nejsou prozatím podmínky k jeho uskutečnění ideální. Proto mě vždy potěší zprávy o tom, že můj sen není ojedinělý. Stále více přibývá rodičů dychtících po takové škole, po takovém životě. To jsou i důvody, proč mnozí vyhledávají pro děti různé alternativní školy. Já však věřím, že pomalými, ale vytrvalými krůčky bude jednou taková alternativa běžnou záležitostí.
Například mě zaujal program Občanské iniciativy Skutečně zdravá škola, která usiluje o změnu stravování ve školkách a školách. Začala brojit proti bufetům a automatům ve školách a usiluje i o změnu spotřebního koše, tedy o lepší jídla ve školních jídelnách. Spotřební koš stanovuje, jaké výživové požadavky mají splňovat jídla podávaná ve školní jídelně. Legislativa udává deset skupin potravin (maso, ryby, mléko, mléčné výrobky, tuky, cukr, zeleninu, ovoce, brambory a luštěniny) a určuje jejich doporučenou spotřebu na žáka a den. Každá jídelna má za úkol tyto položky zapisovat, jejich správnost kontroluje Státní zdravotní ústav či Školní inspekce. Za posledních deset let se však radikálně změnila výživová doporučení, v mnohých školních jídelnách, byť jsou i čestné výjimky, jako by zamrzl čas.
Spotřební koše jsou však podle Skutečně zdravé školy zastaralé. „Výživová pyramida, o kterou se opírají doporučení spotřebního koše, pochází zhruba ze 70. let, a zatímco ji v jednotlivých zemích dávno aktualizovali, nebo nahradili programem My Plate, u nás se dál jede podle starých doporučení. Před pár lety se sice chystala novelizace, byla vytvořena dokonce celá pracovní skupina, která se touto problematikou zabývala, ovšem s příchodem nové vlády byla rozpuštěna. Výživa asi nebyla jejich prioritou,“ konstatuje smutná fakta Margita Slimáková, autorka výživových doporučení Zdravý talíř.

Zástupci této iniciativy nedávno napsali otevřený dopis na ministerstvo školství, kterým apelují na aktualizaci zastaralého spotřebního koše a výživové pyramidy a výrazné omezení či úplný zákaz prodeje potravin ve školách. „Vadí nám ve školách sladkosti za odměnu, párky, hamburgery k obědu atd. To nemá se zdravou výživou nic společného, samozřejmě se najdou výjimky, ale v obecné rovině na tom nejsme dobře. To nám potvrzují i rodiče dětí, které se ve školních jídelnách stravují,“ říká Bohuslav Sedláček, iniciátor projektu Skutečně zdravá škola.
Občanská iniciativa pak usiluje zejména o zvýšení množství doporučované zeleniny a ovoce na úkor polysacharidů a spojení skupiny masa a skupiny mléka do skupiny bílkovin. Dále není obecně nakloněna mléku a živočišným bílkovinám a chce jejich přísun ve školní stravě snížit. Zásadně proti je i v případě použití glutamátu sodného a sladidel. Některé školní jídelny se totiž snaží snižovat množství spotřebovaného cukru ve spotřebním koši tím, že použijí náhradní sladidla. Sladká chuť zůstane zachována, čímž se však vytrácí hlavní úkol učit děti zvykat si na méně sladkou chuť.

Jako velký problém, s kterým se také ztotožňuji, vidí Skutečně zdravá škola v umístění automatů ve školách. Hned u vchodu do státní vzdělávací instituce děti láká ke koupi sladkých limonád barevná lednice. Není to ale problém jen českých škol, automaty ve školách jsou diskutovány i ve vyspělých zemích a řešeny v kontextu problematiky školního stravování, a to zejména v rámci boje s narůstající obezitou. Zatímco ve Francii, částečně v Belgii a v Americe byly automaty ve školách zakázány, u nás se zatím jen pozvolna začíná zvedat varovný ukazováček. „Školy jsou vzdělávací instituce a nemyslím si, že do nich patří prodejny s potravinami nebo automaty. Už samotná příprava svačin doma je pro děti vhodným příkladem,“ sdělila Margita Slimáková, která je pro zákaz podobného prodeje. „Nakrájené jablíčko nikdy nebude schopné konkurovat čokoládové tyčince z automatu. Děti budou při výběru jen těžko ovládat své přirozené chutě po energeticky nabité stravě,“ dodává.

Automaty už dneska stojí téměř ve třech čtvrtinách českých škol a přibývá jich, zatímco v západní Evropě se jich školy, často na popud rodičů, snaží zbavit. Ukazuje se totiž, že automaty přispívají ke zhoršení stravovacích návyků i u dětí, které zatím problémy s váhou neměly. Tam, kde je školy nechají nainstalovat, nemá rodič moc šancí ovlivnit, co dítě pije a jí. Navíc to pro školy nebývá vždy úplně ekonomicky výhodné. Nápojový automat je vlastně svého druhu lednička. Nemusí sice chladit na extrémně nízké teploty, ale běží také pořád a tomu odpovídá i jeho spotřeba.

To je podle mě případ, který může řešit třeba školní parlament, nebo žáci v rámci environmentální výchovy. Je to praktické s konkrétními výsledky. Tak jak to udělaly děti na ZŠ v Bezně. Tamní děti s překvapením zjistily,  jak vysoká je spotřeba nápojového automatu. Jeho provoz stál školu za jediný rok více než sedm tisíc korun, a to jich ve větších školních budovách bývá i několik. Školní dětský Ekotým z Bezna dosáhl toho, že ředitelka po vyčíslení spotřeby nechala nápojový automat ze školy odstranit.

Je však na škole, jaké si vyjedná podmínky na pronájem automatů. „S každou školou, na které provozujeme nápojový automat, je sepsána individuální smlouva. Vše však vychází od škol, které mají požadavky od svého zřizovatele, a my se snažíme těmto podmínkám přizpůsobit. Některé školy chtějí automatem zajistit pitný režim a vyšší servis pro studenty, a z prodejů nápojů tudíž žádný zisk nemají. Některé školy od nás požadují uhrazení elektrické energie, neboť nápoje opět prodávají za nákupní cenu a jinak jsou tedy bez zisku,“ uvedla Kateřina Švecová z oddělení vnějších vztahů firmy Coca-Cola HBC Česká republika.

Dávat dětem peníze na svačinu a myslet si, že ono samo nejlépe ví, co mu chutná, se může krutě vymstít. Dítě je list nepopsaný a ten, kdo na něj špatné i dobré návyky zapisuje, jsme my, rodiče. Všechno vychází z dospělých, když se my budeme špatně stravovat, naše děti na tom nebudou jinak. Dítě nikdy nepochopí, že my můžeme a ono ne. Je tedy důležité začít sám u sebe.            

20\. otázka: *Víte, čím se zabývá školní parlament ve škole, kterou navštěvuje vaše dítě?*

Na minulou otázku, co je pasivní dům, odpověděl správně Pavel Zemánek z Boskovic: Pasivní dům  musí mít od návrhu stavby, až po jeho užívání energeticky úsporný provoz. Dodávám, že tepelná ztráta pasivního domu je tak nízká, že nepotřebujete běžný systém vytápění. Tepelné zisky od slunce, lidí a elektrických spotřebičů pohodlně vytopí celý dům po většinu roku.

Své odpovědi zasílejte do redakce nebo na emailovou adresu <ekosoutez@email.cz>, můžete vyhrát zajímavé ceny.
