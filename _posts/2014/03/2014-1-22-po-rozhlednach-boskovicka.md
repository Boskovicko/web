---
title: Po rozhlednách v okolí Boskovic
authors:
- Jakub Chuda
- Lucie Slouková
- Eva Musilová
category: napsali nám
tags: Boskovicko 3-2014
---

Po rozhlednách v okolí Boskovic, to je projekt, na kterém od 1. července do 31. prosince loňského roku pracovala skupina chlapců z Dětského domova v Boskovicích. Cílem projektu bylo vytvořit turistického průvodce, který zmapuje jedenáct rozhleden v nejbližším okolí Boskovic.

Přehled shrnuje detailní informace o jejich provozní době, vstupném, výhledu z nich, celkové výšce rozhleden i výšce vyhlídkových plošin, počtu schodů a v neposlední řadě také informace o možnostech využití hromadné dopravy z Boskovic a délkách pěších tras z nejbližších vlakových či autobusových zastávek. Pomocí tohoto průvodce si tak můžete udělat představu, zda navštívit rozhlednu Podvrší ve Veselici u Blanska, na jejíž vrchol vede 168 schodů nebo se pokusit najít Dobře ukrytou rozhlednu Járy Cimrmana v Březové nad Svitavou či raději zvolit Burianovu rozhlednu v Rudce u Kunštátu, kterou bezpečně naleznete v areálu Blanických rytířů.

Tato akce je podpořena z projektu Bav se a pomáhej realizovaného společností Spolu dětem ve spolupráci s Nadací Terezy Maxové dětem a společností Billa. Součástí projektu nebyla jen osobní návštěva všech rozhleden a zpracování získaných informací do turistického průvodce, ale také dvě školení v Praze, kde se chlapci naučili, jak správně evidovat účetní doklady či jak napsat závěrečnou zprávu k projektu. Na konci ledna je ještě čeká poslední návštěva Prahy, na které budou prezentovat výsledky svého projektu zástupcům Spolu dětem o.p.s. a sponzorům projektu.

O tom, jak se chlapcům průvodce povedl, se můžete přesvědčit v Informačním středisku v Boskovicích, kde je k dispozici jeho tištěná verze, či na [internetových stránkách](http://www.ddboskovice.cz) v sekci Činnosti podporované dárci. Věříme, že se vám bude líbit a že se vydáte na zajímavé putování a budete se rozhlížet s námi po krásném kraji.