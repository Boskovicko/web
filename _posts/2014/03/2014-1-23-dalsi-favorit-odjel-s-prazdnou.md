---
title: Další favorit odjel z Boskovic s prázdnou
authors: Lubomír Slezák
category: sport
tags: Boskovice hokej 3-2014
---

Hokejisté SK Minerva Boskovice přivítali ve čtvrtek na svém ledě aktuálně druhý tým Krajské ligy Jižní Moravy a Zlínska – celek Velké Bíteše. Po předešlém utkání s týmem Uničova (z Boskovic si odvezl porážku 5:2) tak šlo o další bitvu s týmem usilujícím o první místo v základní části.

SK Minerva Boskovice – HC Spartak Velká Bíteš 3:1 (1:1, 2:0, 0:0), 1:14 Janda, 24:04 Kroupa, 36:10 Matouš – 11:49 Štěpánek.
Domácí tým využil první šanci, která se mu naskytla. Janda objel bránu a střelou po ledě překonal bývalého brankáře Minervy Alexu. V dalších minutách oba týmy dobře bránily, ve 12. se po závaru v domácí obranné třetině prosadil Štěpánek a dorážkou vyrovnal. V poslední minutě Zrza maskou vyrazil střelu Babiče a tak stav zůstal nezměněn.

Ve druhé části se nejprve znovu blýskl skvělým zákrokem proti Čiklovi Zrza, v páté minutě Kroupa střelou mezi betony hostujícího brankáře potěšil boskovické fanoušky. V opticky vyrovnaném dalším průběhu si velkou příležitost oba týmy nevytvořily, necelé čtyři minuty před koncem Matouš znovu našel mezírku mezi Alexovými betony.

Do třetí třetiny hosté vlétli se snahou minimálně vyrovnat a zatlačili domácí celek do hluboké defenzívy. Jenže Boskovice měly v brance skvělého Zrzu, který za svá záda puk nepustil ani při trestném střílení Šidáka ve 49. minutě. V poslední minutě hosté hráli přesilovku a odvolali brankáře, ale dvoubrankové vedení Boskovic vydrželo.

 „Chválím hráče, že navázali na povedený výkon z předešlého utkání proti Uničovu. I přes slušný tlak Bíteše v poslední třetině dovedli dobře rozehrané utkání k vítěznému konci,“ zhodnotil zápas trenér Světlík.

Dobrý výkon předvedl na svém ledě i celek Blanska, který po samostatných nájezdech porazil Uničov 3:2.

1. Uničov 	18 11 1 3 3 	89:65 	38
2. Kroměříž 	18 10 4 0 4 	90:75 	38
3. Velká Bíteš 	18 11 0 3 4 	78:55 	36
4. V. Meziříčí 	17 11 0 1 5 	79:54 	34
5. Šternberk 	17 9 0 1 7 	76:69 	28
6. Warrior 	18 8 1 1 8 	75:53 	27
7. Blansko 	18 6 3 2 7 	74:71 	26
8. Boskovice 	17 8 0 2 7 	58:72 	26
9. Brumov 	17 7 2 0 8 	69:60 	25
10. Uh. Brod 	16 6 2 1 7 	53:63 	23
11. Uh. Ostroh 	18 4 0 2 12 	57:80 	14
12. Rosice 	17 2 3 0 12 	60:97 	12
13. Uh. Hrad. 	17 3 1 1 12 	64:108 	12

Ve 20. kole měl tým Blanska volno, Boskovice hrály v neděli ve Šternberku a výsledek utkání nebyl do uzávěrky znám. Na svém ledě hrají Boskovice v neděli 26. ledna, kdy hostí Brumov-Bylnici.