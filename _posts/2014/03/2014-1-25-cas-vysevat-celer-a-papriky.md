---
title: Je čas vysévat celer a papriky, ale taky třeba i petunie
authors: Petr Kumšta
category: publicistika
excerpt: "Které opeřence můžeme v zimě očekávat v krmítku připraveném na zahrádce? Z parku a porostů kolem polí a cest k vám zaletí kos černý, pěnkava obecná i pěnkava jikavec, sýkora koňadra, sýkora modřinka i sýkora babka, zvonek zelený, vrabec domácí nebo polní, hýl obecný a strnad obecný."
tags:
- Rady do zahrady
- 3-2014
---

### Ptačí návštěva

Které opeřence můžeme v zimě očekávat v krmítku připraveném na zahrádce? Z parku a porostů kolem polí a cest k vám zaletí kos černý, pěnkava obecná i pěnkava jikavec, sýkora koňadra, sýkora modřinka i sýkora babka, zvonek zelený, vrabec domácí nebo polní, hýl obecný a strnad obecný. Leden je období zimy, střídají se mrazy a sněžení a proto ptáci uvítají, když najdou v krmítkách něco k snědku. Co jim tedy přichystat za pochutiny? Nepohrdnou semeny slunečnic, prosem, mákem a ovesnými vločkami, ale také strouhanou mrkví, sádlem nebo lojem. Nezapomeňte na ně, aby vás mohli dál těšit svým pestrým peřím, veselými hlásky a hlavně sběrem hmyzu.

### Lékárnička v květináči

Ze zhruba 350 druhů rodu Aloe určitě budete znát nejznámější zástupce – Aloe veru. Tato pokojovka je velmi nenáročná, jen nezapomeňte, že nejnižší teplota v zimě nesmí klesnout pod 5 °C. Vyžaduje písčitou, dobře propustnou půdu, plné slunce, případně mírné přistínění. Šťáva z listů se používá pro výrobu zvlhčovacích krémů, vhodných především pro suchou pleť, přidává se do šamponů a opalovacích krémů vzhledem k chladivým a léčivým účinkům. Aloe by neměla chybět v žádné domácnosti, protože šťáva vymačkaná z rozřezaných čerstvých listů se používá jako obklad na popraskanou kůži, při kožních onemocněních ekzémech a popáleninách. Na malé spáleniny třeba od žehličky stačí ulomit kousek listu a přiložit ho na bolavé místo. Při větších spáleninách šťávu nakapejte na postižené místo a lehce ovažte sterilním obvazem. Důležitá je neustálá kontrola výskytu chorob a škůdců u pokojových rostlin, protože v tomto období jsou rostliny zvláště náchylné k napadení. Riziko je způsobeno především nedostatkem světla (krátký den) neúměrnou teplotou (přetopení bytů) a nevyrovnanou vlhkostí vzduchu.

### Začínáme sít

Konec ledna je čas pro zahájení prvních výsevů. Do truhlíků vyséváme celer a papriky pro pozdější výsadbu do skleníků či fóliovníků. Semeno celeru vyséváme na povrch výsevního substrátu a jen mírně je přimáčkneme. Substrát udržujeme ve vlhkém stavu mlžením. Teplotu je nutné trvale udržet v rozmezí 25 až 27 °C. Nižší teplota na povrchu výsevního substrátu má za následek malou klíčivost. Doba klíčení je u celeru 21 dní a u papriky 14 dní. Misky, na kterých klíčí osivo, je nutné umístnit na dostatečné světlo, jinak bychom se dočkali jen slabých, vytáhlých rostlin.