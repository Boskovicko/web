---
title: Vzpomínka na hospodářskou školu
authors: Inocenc Pernica
category: napsali nám
tags: Boskovice historie školství 8-2014
---

Před časem vyšel článek v regionálních novinách „Boskovicko“ Františka Staňka [Setkání po letech](/clanky/2012/05/14/setkani-po-letech.html), který tuto školu navštěvoval koncem 40. let, tedy po 2. světové válce. Velice mne zaujala jeho vzpomínka a to jako absolventa této školy z let 1939 až 1941. Mnohé informace jsou mi známé a další ve mně vzpomínky vyvolaly. Nakonec jsem byl domácími vyzván, abych svým způsobem na období absolvování školy reagoval také příspěvkem. Tak jsem se více zamyslel i nad uchovávaným tablem absolventů naší třídy a se synem začal tvořit příspěvek.

Jak jsem se vůbec dostal do této školy. Pan ředitel Ing. František Sochor a prof. Dorn navštěvovali přímo zemědělce v naší obci, aby jejich mladí nástupci získali odborné vzdělání, které je důležité pro smysluplné hospodaření. Kdo toto pochopil, měl možnost do školy nastoupit. Byly i takové názory, že když půjde mladý do školy, tak potom nebude mít zájem pracovat na hospodářství. Do školy nastupovali žáci různě staří. Mně bylo 19 roků v roce 1939. Nebylo v té době běžné ihned po absolvování obecné školy pokračovat v dalším vzdělávání. Prováděná osvěta potřeby vzdělání byla žákům školy zdůrazňována a připomínána. Ne však z důvodů nezájmu o učení, to jsme pozorně poslouchali a zapisovali do poznámek. Jistě to byla zásluha našich učitelů, kteří svojí pracovitostí a dovedností nás k zájmu o získání teoretických i praktických zkušeností přitáhli.

Žáci naší třídy byli poslední, kteří nastoupili na podzim roku 1939 ještě na dva měsíce do staré školy (ta byla pod současným autosalonem Renault, pod pedagogickou školou) a první v nové škole, která od Nového roku 1940 začala fungovat i s výukou hospodyňskou pro děvčata. Pomáhali jsme též stěhovat pomůcky do nové školy. Fungoval také internát v nové škole.

Doba výuky byla přizpůsobena větším možnostem selských synů účastnit se výuky v době mimosezónní, to je zimní. Nebyla tedy celoroční, jako v pozdější době. Všichni jsme byli potřebnými silami v hospodářství rolníků. Kromě základů matematiky jsme byli seznamováni především s potřebnými odbornými předměty v praxi rolníka – pěstování, chov zvířat, sadařství, základy práva, spravověda (ekonomika), stavitelství. Seznámili nás také se zákonem minima a škodlivého maxima, oběžnými kapitály (fondy) pro vyrovnané hospodaření.

Pomáhali jsme zakládat rozsáhlý sad u školy, kde jsme se teoreticky i prakticky učili o sadařství. Tato zkušenost mi výrazně pomohla o několik roků později založit vlastní zahradu.
A jak jsme se dopravovali do školy v době počátku 2. světové války. Kolo bylo hlavním dopravním prostředkem. Já jsem měl první zimu kolo vypůjčené od švagra (cestáře), později jsem jezdil už na vlastním. Byly to denní jízdy v listopadu až dubnu po silnicích s vyjetými kolejemi, po kterých jezdily koňské potahy s ráfovými vozy. V zimě to bylo malé dobrodružství. Na téměř 20 km vzdálenosti byly jen několikakilometrové rovné úseky, jinak z kopce a do kopce. Pokud bylo období tuhé zimy, tak jsem byl přes týden ubytován ve školním internátě. Výjimečně někdo také dojížděl na motorce. Veřejná doprava byla vlaková.
Dodnes vzpomínám a jsem vděčen za získané vědomosti pro větší přehled možností hospodaření oproti pomalu získávaným zkušenostem doma a z blízkého okolí. Jména učitelů jsem nezapomněl. Při pohledu na tablo z roku 1940 je to pan ředitel Sochor (spravověda), dále páni učitelé Dorn (pěstování), Skřivánek (chov), Vávra (zahradnictví), Ondroušek (právo), Sláma (stavitelství) s asistentem, Pinkas (matematika). O zvláštním přístupu školníka (neředitele) nehovořím.

Je pravdou, že dnešní znalosti a možnosti vzdělávání jsou na daleko vyšší úrovni, ovšem v době kolem roku 1940 byla situace naprosto jiná, z dnešního pohledu mladých snad až nepravděpodobná.

A u žáků naší třídy ještě vzpomenu z velké části i jejich bydliště. Jména žáků jsou na tablu uvedena. Bohužel tam nejsou všichni. S mnohými jsem se sešel při jednom dávném srazu po letech, nebo při náhodném setkání, s mnohými jsem se nesetkal. Jeden ze spolužáků byl židovského původu (Basch), jeho osud „za německa“ byl pravděpodobně tragický, další se dlouho vzpíral násilnému združstevňování započatému v padesátých letech, velký včelař Ad. Jurka, …

Já jsem hospodařil s rodinou jako rolník na téměř 10 ha půdy, mimo sezónu vozil z lesa dříví potahem páru koní, od roku 1959 v zemědělském družstvu jako potahář, vzápětí traktorista na kolovém traktoru a dále dlouhé roky na pásovém traktoru i s radlicí. Ve svých čtyřiceti létech jsem poprvé absolvoval autoškolu na motorku, traktor, osobní a nákladní automobil. Byla to veliká změna v životě.

Někteří po dalších studiích zastávali různé profese a to např. od učitele na zdejší škole (Miroslav Boháček), přes vyšetřovatele vražd u policie (Alois Čech).

Uvedené vzpomínky mohou být v některých případech nepřesné, neboť ve svých téměř 94 letech se mi vše správně nemusí vybavit. Zajímaly by mne informace o životních osudech žijících i nežijících spolužáků.

Při sepisování těchto útržkovitých vzpomínek jsme narazili na článek našeho ředitele Ing. Františka Sochora, který byl uveřejněn v týdeníku Jevíčsko v roce 1937. Tam pěkně vysvětluje potřebu vzdělávání a situaci zemědělců.