---
title: Opět alkohol za volantem
authors: Petr Meluzín
category: zpravodajství
tags: Blanensko kriminalita 8-2014
---

Policejní kontroly odhalily během předminulého víkendu opět několik řidičů, kteří usedli za volant pod vlivem návykové látky. V pátek 14. února před jedenáctou hodinou večer v Sulíkově měl mladý řidič v krvi 0,33 promile alkoholu. O hodinu později ve Vranové měl teprve osmnáctiletý mladík pozitivní test na látku cannabis. Před třetí hodinou ráno pak kontrolovali policisté v Boskovicích osmadvacetiletého řidiče, který měl v dechu 0,78 promile. Zadrželi mu řidičský průkaz a kromě pokuty mu hrozí i zákaz řízení.

V sobotu v noci upoutal zbytečně rozsvícenými mlhovými světly pozornost policistů řidič projíždějící Benešovem. Na výzvu však nezastavil a snažil se dokonce zabránit policistům v předjetí. Nakonec byl sice donucen zastavit, ale pak zase odmítal vystoupit z vozidla. Policisté ho však za použití donucovacích prostředků vytáhli ven. Dvaašedesátiletý řidič byl zjevně podnapilý, v dechu měl téměř dvě promile, proto skončil v policejní cele. Je podezřelý z trestného činu ohrožení pod vlivem návykové látky.

Jednomu pivu po nedělním obědě neodolal padesátiletý řidič, který pak usedl příliš brzy za volant. Při kontrole v Boskovicích měl v dechu 0,30 promile. Z přestupku se bude zodpovídat před správním orgánem.