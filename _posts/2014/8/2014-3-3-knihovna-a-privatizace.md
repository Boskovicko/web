---
title: "Psali jsme v roce 1992: Knihovna, velká privatizace a další"
cover-photo: http://i.zmotula.cz/auEbXfM.jpg
authors: Jitka Melkusová
category: publicistika
tags:
- 25 let Boskovicka
- knihovna
- 8-2014
---

V [minulém dílu seriálu](/clanky/2014/02/15/stavba-prehrady.html), jemuž náležel rok 1992, jsme se šířeji věnovali problematice boskovické přehrady a ukázali, jak a že může veřejnost ovlivnit veřejné dění. V této záležitosti sehrálo nezastupitelsnou roli Boskovické regionální centrum. V dnešním pokračování se tedy budeme věnovat dalším událostem roku 1992, které zaznamenaly tehdejší Regionální noviny.

### Nové obce na okrese

1/92 Na základě návrhů některých měst a obcí okresu Blansko rozhodlo ministerstvo vnitra oddělit od města Boskovice části Chrudichromy, Lhota Rapotina, Němčice, Sudice a Valchov, od města Letovice části Lazinov a Míchov, od města Velké Opatovice části Malá Roudka a Skočova Lhota, od obce Kunštát část Zbraslavec, od obce Šebetov část Světlá a rozdělit obec Milonice-Závist. Z oddělených částí vznikly s účinností od 1. ledna 1992 samostatné obce, nově vzniklé obce mají samostatné katastrální území.

Ministerstvo vnitra schválilo také návrhy na rozdělení majetku, finačních prostředků, ostatní práv a závazků, jež budou převedeny obcím po ustavení jejich orgánů. Do té doby budou spravovány původními obcemi. Volby do zastupitelstev nových obcí budou provedeny nejpozději do 15. března 1992.

15/92 Městská rada v Boskovicích rozhodla po předbežné průzkumu zájmu vyhlásit referendum k osamostatnění obcí, které proběhne v Ludíkově, Velenově, Vratíkově a Újezdě. Letošním rokem osamostatnění nekončí, zákon umožňuje obcím se rozdělit vždy k 1. lednu.

### Z malé (privatizace) na velkou

Na problémy privatizace v okrese Blansko jsme se zeptali předsedy Okresní komise pro privatizaci Pavla Palmeho. 

**V jakém stádiu je nyní malá privatizace?**

Od jejího začátku k dnešnímu dni se uskutečnilo 22 veřejných dražeb, v nichž bylo nabídnuto přes 150 provozních jednotek. Z nich bylo prodáno 125 za asi 51 milionů, tedy asi za 125 procent vyvolávací ceny.

**Jsou provozní jednotky, které se nepodařilo prodat ani v opakovaných dražbách?**

Převážně se jedná o provozní jednotky, které byly draženy včetně nemovitostí. Jejich neprodejnost zhoršila vyhláška v platnosti od 1. listopadu (1991), která až několikanásobně nesmyslně navýšila ceny nemovitostí a pozemků. (…)

**Co potom s takovými neprodanými provozními jednotkami?**
V současné době není předpis, který by to umožnil. (…) V takto neprodaných jednotkách hospodaří a provozují činnost stávající vlastníci. Stav nejisté budoucnosti způsobuje v mnoha případech nezájem personálu i mateřského podniku.

**Co například prodejna Domácích potřeb v Boskovicích?**

Přes opakované urgence podnik Domácí potřeby Brno nevypracoval kartu prodejny jako výchozí podklad. Podnik argumentuje tím, že je zařazen do druhé vlny velké privatizace s následným převodem na akciovou společnost. Neexistuje právní norma, která by přinutila podnik předložit kartu. Jediná možnost je zpracovat projekt na veřejnou dražbu v rámci velké privatizace, což je zbytečně složité.

**Takže jsme se dostali k privatizaci velké.**

Obě formy privatizace se od sebe nedají oddělovat. (…)

### Prostor

Boskovická společnost pro rozvoj nezávislé kultury Prostor dokázala za necelé dva roky své existence – s přihlédnutím k tomu, že se jedná o iniciativu v poloze alternativní kultury – všem naříkajícím kulturním pracovníkům, že to jde. Vydal dvě knihy: *Chlapci a vrazi* od H. Ungara a *Židovská čtvrť v Boskovicích* od J. Klenovského. Je dobré vědět, že studii o třebíčském židovském ghettu napsal ing. arch. Klenovský na objednávku Městského úřadu v Třebíči, o boskovickém psal na objednávku Prostoru. Vydává také svůj časopis. Bohužel, alternativní poloha, která nedovoluje vyšší náklad, brání v rozmnožování kvalitními technikami.

Za několikaleté trpělivé úsilí jak v pracovním vypětí, tak v boji za věc (nejste v SSM, tak co chcete) dnes může sklízet své ovoce: Sklepy vlastnoručně opravené (materiál hradil MěNV, později MÚ), kde prostor jako podnikající společenská organizace vyplnil dlouholetou mezeru v kulturním vyžití, pro jehož polohu se rozhodnou mladí sami.

Těm, kdo se nevyznají v dnešní mládeži, doporučujeme zhlédnout kreslený seriál v jejich časopise, nazvaný Atentát na kulturu.

### Je obecní knihovna luxusem?

(…) Tato otázka začíná být velice aktuální v souvislosti s delimitací městské knihovny Boskovice z Okresní knihovny Blansko. (…) Podle 1. knihovnického zákona z roku 1919 měly obce povinnost zřizovat a financovat obecní knihovny s konkrétní částkou na jednoho obyvatele. (…) Zatím jsme tak moc nemuseli počítat, kolik provoz knihoven stojí. Nastává však vláda ekonomů a dochází i na knihovny.

Nastává doba decentralizací, mezi prvními jsou Boskovice. Městská knihovna v Boskovicích je bezesporu největší na okrese pokud jde o plochu. A také nejlépe vybavená. Zákonitě také nejdražší. Protože Boskovice požádaly o delimitaci, musí okresní knihovna vyčlenit ze svého rozpočtu prostředky pro Boskovice. Všichni chápou úsporná opatření, ne však Boskovice. Chtějí tolik, aby zaplatily svou velmi drahou knihovnu. Kde však vzít? 
(…) Knihovna může dát jen to, co má. Má-li dát více, musí někomu vzít. Ale komu? Pravděpodobně do konce roku musí připravit delimitace všech knihoven. (…) Starostové obcí, co řeknete, až pro svou knihovnu nedostanete téměř nic? (…) Teď se jedná i o vaše peníze a vy o tom ani nevíte. Nevíte, jakým tlakům je vystavena ředitelka okresní knihovny, když hájí vaše práva. Prosím vás, pomozte!

*Hana Bohatcová, metodička okresní knihovny*

### Jak jsme tlačili na ředitelku

(…) Regionální noviny už měly svou zahradnickou aféru, nyní mohou mít zase knihovnickou. (…) Když „zatím tak moc počítat nemuseli,“ co ekonomky v okresní knihovně (OK) dělají, když nepočítají? Jinak by OK nemohla dát v polovině roku zákaz nákupu knih, aby ho pro některé knihovny uvolnila koncem prosince (…).
Problém číslo jedna je decentralizace velkých okresních celků v oblasti kultury. Zatímco v jiných okresech pochopili, že cesta tuhé centralizace je již dávno zavátá a postupně okresní zařízení rozpustili, v okrese Blansko se tyto celky s obdivuhodnou tvrdošíjností drží. Přestože největší kina v okrese jsou pod správou městských úřadů, okresní správa kin s rozpočten 1 mil. Kčs přetrvává. Přestože každé město má své kulturní zařízení, okresní kulturní zařízení trvá. Přestože městské úřady si berou své knihovny do své správy, okresní knihovna Blansko zůstává s rozpočtem 3,5 mil. Kčs.

O co jde? (…) Nejde náhodou o zachování okresního aparátu? Nejde o administrativní síly, ekonomky, nejde o auto, o chatu v rekreačním středisku Suchý, nejde o okresní metodiku, které by pak už nebylo zapotřebí?

Věřím, že to musí být velký tlak, když takové metodička nemůže jet do Prahy na poradu autem. Nebo třeba ekonomka musí jezdit půl roku po obcích autem a počítat štokrlata, která dokáže spočítat knihovník se starostou za pět minut.

Takže, starostové, pomozte zachránit okresní knihovně auto, chatu, počítač, (…) celý ten báječný systém, který tak pěkně fungoval za totalitního režimu a teď ho ty zlé Boskovice chtějí zničit.

*Hana Vičarová, městská knihovna v Boskovicích*