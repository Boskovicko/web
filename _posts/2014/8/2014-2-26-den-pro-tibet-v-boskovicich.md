---
title: V Boskovicích se uskuteční Den pro Tibet
cover-photo: http://i.imgur.com/TDXKKk8.jpg
authors: Tomáš Trumpeš
category: kultura
tags: Boskovice 8-2014
---

Přestože město Boskovice patří k těm, které každoročně odmítají vyslyšet výzvu občanského sdružení Lungta k vyvěšení tibetské vlajky v den, kdy si svět připomíná výročí povstání v Tibetu proti čínské okupaci, zcela bez připomínky tibetská kultura v Boskovicích nezůstane ani letos.

Kromě toho, že se na náměstí obvykle 10. března shromáždí skupinka aktivistů s tibetskou vlajkou, proběhne letos ještě Tibetský filmový večer v kině Panorama. Projekce bude navíc doplněna o výstavu Tibet a Barma na křižovatce. Akce se koná v pondělí 10. března od 18 hodin. Boskovičtí aktivisté se tak připojují k celorepublikové akci nazvané [ProTibet](http://protibet.cz/projekty-v-cr/festival-protibet/).

„Festival ProTibet prezentuje mizející kulturu Tibetu a Himálají, věnuje se otázce lidských práv, migrace a propaguje také rozvojové a humanitární projekty. V kině Panorama proběhne v rámci festivalu promítání dvou tibetských filmů a k vidění bude výstava Tibet a Barma na křižovatce. Výtěžek z festivalu věnujeme na pomoc tibetských uprchlíkům,“ uvedli pořadatelé z občanského sdružení M.O.S.T. „Důvod, proč jsme se rozhodli i v Boskovicích akci uspořádat, je stejný jako vždycky – kultura Tibetu je nám sympatická a chceme se s ní touto cestou potěšit a vyjádřit jí podporu, kterou podle nás v železném objetí Číny potřebuje,“ doplnil za místní pořadatele Tomáš Znamenáček.

Promítnut bude nejprve film Letní pastviny pojednávající o civilizaci tibetských nomádů, která je v posledních desetiletích vystavena sílícím vnějším tlakům. Celovečerní dokument Letní pastviny je kronikou zachycující několik měsíců života mladé tibetské rodiny na tradičních letních pastvinách. Ve světě, kde rozvoj stojí v přímém protikladu k tradici, se musejí pokusit vyrovnat se s výzvami, které ohrožují a od základu mění jejich život.

Druhý film Hledání popisuje, kterak filmový režisér cestuje od vesnice k vesnici, aby našel herce pro filmové zpracování tradiční tibetské opery o princi Dime Kundünovi, postavě zosobňující buddhistické ideály soucítění a sebeobětování. Konkurs probíhá ve fantastických, nepravděpodobných kulisách dnešního Tibetu – na staveništích a nevzhledných ulicích, v barech, nočních klubech a klášterech. „Díky zdrženlivosti formy, kontemplativnímu rytmu a unikátní práci s kamerou se Pema Tsedenovi podařilo natočit road movie zavádějící diváka přímo do srdce proměňujícího se Tibetu a kladoucí znepokojivé otázky o úloze osobní a národní identity v moderním světě. Hledání je první film natočený výhradně v Tibetu, v tibetštině a s tibetským štábem,“ popsali pořadatelé.

Výstavu Tibet a Barma na křižovatce tvoří 28 panelů s fotografiemi a doprovodnými texty o Tibetu a Barmě. Jednotlivé fotografie představují Tibet a Barmu z různých perspektiv a vtáhnou diváky do životních příběhů konkrétních Tibeťanů a Barmánců. Výjevy reflektují také globální světové problémy a diváci jsou konfrontováni s problémy porušování lidských práv, vojenských konfliktů a migrace. Výstava vysvětluje kulturní a politickou situaci obou zemí a některé panely informují i o rozvojových projektech na pomoc obyvatelům v těchto zemích. V přísálí kina Panorama potrvá od 10. do 31. března.

Boskovické zastupitelstvo se bude žádostí o vyvěšení tibetské vlajky zabývat na svém zasedání v pondělí 3. března. V minulosti žádost vždy zamítlo s odůvodněním, že nechce radnici mezinárodně politizovat. „Mezinárodní kampaň Vlajka pro Tibet vznikla v polovině devadesátých let v západní Evropě s cílem poukázat na dlouhodobé porušování lidských práv v Tibetu. Česká republika se ke kampani připojuje pravidelně od roku 1996. V minulém roce dne 10. března kampaň podpořilo vyvěšením tibetské vlajky na budově úřadu z 1000 oslovených 468 obcí, měst, městských částí nebo krajů,“ uvádí občanské sdružení Lungta, které radnice k vyvěšení vlajky každoročně vyzývá.