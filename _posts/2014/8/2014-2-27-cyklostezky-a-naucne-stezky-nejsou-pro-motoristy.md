---
title: Cyklostezky a naučné stezky nejsou pro motoristy
authors: M. Krajíčková
category: zpravodajství
tags: Boskovice Letovice doprava 8-2014
---

Běžky letos lidé ze sklepů ani nevyndali. Zato o kolech a koloběžkách zřejmě už začali přemýšlet, někteří je neodložili celou letošní zvláštní zimu. A jsou překvapeni. Na cyklostezkách se totiž objevuje problém nejen s jejich údržbou, nýbrž i nevhodným užíváním.

Například na cyklostezce z Boskovic do Mladkova. Již v listopadu byl zastupitel Vladimír Farský upozorněn na skutečnost, že se na této cyklostezce pohybují motorová vozidla. „Věc jsem si ihned osobně ověřil a zjistil jsem jasné stopy po pneumatikách nákladních aut a traktorů, dále utrhanou krajnici a to v úseku od Mladkova po první odbočku vpravo směrem k lesu. Zároveň po obhlídce terénu jsem navrhl na zastupitelstvu umístění i případný možný tvar zábrany, která by zajistila, že cyklostezka bude užívána jen těmi, pro které je určena,“ uvedl Farský.
Celou záležitost nechal prověřit starosta Boskovic Jaroslav Dohnálek. Od ředitele Městské policie Davida Krátkého dostal vyjádření, ve kterém se mimo jiné píše: „Problém může být v křížení s nově vybudovanou komunikací pozemkovým úřadem. V současné době jsou kontroly městskou policií jen občasné. Na jaře a dále v teplejších měsících roku je v plánu tyto kontroly zintenzivnit.“

I když se zatím žádné jiné stížnosti na pohyb motorových vozidel po cyklostezce neobjevily, snaží se město tento problém řešit. „Zabývali jsme se možností umístění mechanických zábran, které kromě toho, že by musely být umístěny nově na dalších třech místech a představovaly by značnou finanční zátěž, mají mnoho nevýhod. Zejména představují překážku a tedy i riziko vzniku úrazu pro samotné cyklisty. Z tohoto důvodu jejich instalaci nedoporučuje ani Dopravní inspektorát Policie ČR. Dalším aspektem proti jejich instalaci je to, že ten, kdo porušuje dopravní předpisy, jistě nebude váhat objet i tyto zábrany po přilehlých pozemcích a za zábranou se na cyklostezku opět vrátit. Přesto budeme zvažovat umístění zábran alespoň při vjezdu na cyklostezku v Mladkově“ uvedl Pavel Musil, vedoucí majetkového odboru.

Téměř stejný problém nastal nyní i v Letovicích. Jak uvedl starosta Vladimír Stejskal, letovičtí občané si stěžují na řidiče terénních motorek a čtyřkolek, kteří se pohybují po naučné stezce z Písečné do Vísek. Nejen že se tam jel sám podívat, ale také uvědomil městskou policii, která bude tento prostor více monitorovat. O vhodnosti umístění mechanických zábran na této stezce si není jist právě proto, že na cyklostezce Zboněk – Letovice musely být zátarasy kvůli bezpečnosti odstraněny. Navíc majitelem naučné stezky je obec Vísky.

Otázkou zůstává, jakým způsobem zabezpečit tyto cesty tak, aby se používaly jen na to, k čemu byly určené.

Financování úprav cyklostezek či naučných stezek by ale nemuselo nutně ležet na rozpočtech měst či obcí. Jihomoravský kraj vypsal letos dotační program pro podporu udržování čistoty a bezpečnosti na stezkách pro cyklisty, stezkách pro chodce a cyklisty a cyklistických trasách.