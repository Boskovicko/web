---
title: Přichází ostatkový týden
authors:
    - Veronika Požárová
    - Ilja Melkus
category: publicistika
tags: Boskovicko masopust 8-2014
---

Zda starostové předávají ostatkové právo maškarám, nevíme. Jisté ale je, že o nadcházejícím víkendu nastává konec masopustu. 
Ostatky bývaly tradičně obdobím zabíjaček, když prase dosáhlo těch požadovaných 150 cm přes hruď, v chaloupkách však častěji proto, že už mu nebylo co dát žrát. Zabíjačka patřila vždycky k lidským radostem; bude co jíst, bude čím mastit, bude i maso k obědu, což zřídkakdy mimo zabíjačku bývalo. Večer o zabíjačce bylo privilegiem dětí roznášet sousedům a známým teplé uzlíčky a hrnce s „vobarovó polivkó“, které se obecně říkalo „prdelová“. Bylo to na oplátku, dnes já tobě, zítra ty mně. Jen těm, co nezabíjeli, se říkalo „nemosite nám to voplácet.“ I proto v tom čase bývalo hodně svateb.

V pondělí, nejčastěji však v úterý odpoledne vycházel průvod „vostatniku“ – maškarádi obešli celou dědinu, v chalupách každého protočili a vybrali peníze i naturálie, kterými zaplatili večerní zábavu. Vostatková zábava, to byla kapitola sama pro sebe. Dovoleno bylo leccos, co by jindy asi těžko obstálo a mrav neporušilo. Muzikanti hráli do strhání. Tančilo se, pilo a zpívalo a v rozjaření byli si všichni rovni. Při tanci bylo všem dobře a z jeho opojení snažil se vychutnat pro sebe každý co nejvíce. O půlnoci pokropili basu kořalkou a pochovali ji. Škaredou středou pak začínal dlouhý půst, který trval až do Velikonoc.

Na vostatky nezapomněl ani lid ve svých dlouholetých předpovědích počasí a přišli na to, že „só-le vostatke venko, bode mrskut za pecó, so-le vostatke za pecó, bode mrskut venko“.
Současné zvyklosti jsou už jiné, vesnice si ale znovu užívá nepotrestatelné příležitosti tropit alotria.

V sobotu 1. března proběhnou masopustní průvody na Suchém, v Jabloňanech, Velenově, Žďárné. V Knínicích budou krom průvodu už v sobotu večer v kulturním domě pochovávat basu. Tu pochovají i v Boskovicích nebo v Doubravici nad Svitavou. V neděli 2. března budou masopustní masky procházet Valchovem. V Okrouhlé se podle místní tradice ostatková obchůzka a pochovávání basy uskuteční v pondělí 3. března. Jediní, kdo ctí dávné tradice, jsou Černovičtí. Tam se ostatková obchůzka uskuteční v úterý 4. března, kdy také v kulturním domě pochovají basu.

(Údaje převzaty: František Kopřiva, Život a práce našeho lidu, Malá Roudka.)