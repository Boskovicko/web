---
title: Opraví se dvě silnice
authors: Veronika Požárová
category: zpravodajství
tags: Boskovicko doprava silnice opravy 8-2014
---

Rada Jihomoravského kraje na svém jednání 13. února vzala na vědomí Program výstavby, rekonstrukcí a oprav silnic II. a III. třídy pro rok 2014. Celkem je na obnovu silnic Jihomoravského kraje určeno téměř tři čtvrtě miliardy korun, z toho přes 566 milionů korun na běžné výdaje a 171 milionů korun na kapitálové výdaje.

„Program výstavby, rekonstrukcí a oprav silnic zahrnuje především stavby podporované fondy Evropské unie. Stěžejní je pro nás zejména čerpání z prostředků v rámci Regionálního operačního programu na rozvoj dopravní infrastruktury. Letos se jedná celkem o 28 projektů, které v řadě případů přesahují do roku 2015, v celkové hodnotě 1,5 miliardy korun,“ uvedl ředitel Správy a údržby silnic JMK Jan Zouhar.

Z evropských peněz se na Boskovicku budou rekonstruovat dva úseky, a to Benešov – Žďárná za téměř 41 milionů korun a Horní Poříčí – Letovice za téměř 70 milionů korun. Dále proběhnou v roce 2014 také menší rekonstrukce silnic hrazené Jihomoravský krajem. Konkrétně jde o dokončení průtahu Bedřichova, rekonstrukce Sušilovy ulice v Boskovicích, průtahu Borotínem a silnic v úseku Kunštát – Hluboké – Touboř, za celkovou částku asi 20 milionů korun.