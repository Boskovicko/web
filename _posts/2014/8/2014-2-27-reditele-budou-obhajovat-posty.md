---
title: Ředitelé gymnázia a vyšší odborné budou letos obhajovat svoje posty 
authors: Marek Osouch
category: zpravodajství
tags: Boskovicko školy 8-2014
---

Čtyřiadvacet konkurzních řízení na ředitele škol vyhlásila rada kraje na svém únorovém zasedání. Z Boskovicka se to týká jen dvou – boskovického gymnázia a Vyšší odborné ekonomické a zdravotnické a střední školy Boskovice. Výsledky konkurzů budou známy během května a června.

„Jde o standardní věc, která navazuje na ustanovení školského zákona. Konkurzy se týkají zařízení ve všech okresech jižní Moravy. Obdobné konkurzy už proběhly v předcházejících dvou letech,“ uvedl hejtman Michal Hašek.

Na Boskovicku se týká konkurz dvou ředitelských míst. Jaromír Fiala z boskovického gymnázia už před časem svou kandidaturu potvrdil. „Ano, chystám se znovu kandidovat,“ prohlásil. Pavel Vlach z Vyšší odborné a střední školy na Hybešově ulici chce svůj ředitelský post také obhájit. „Ano, budu kandidovat. Chtěl bych pokračovat v tom, co jsem před pár lety začal,“ sdělil Vlach. Termín podání přihlášek stanovila rada na osmnáctého března. Poté už začnou samotné konkurzy. Ke jmenování nových, či staronových ředitelů dojde během května a června.

Nový konkurz na ředitele škol vyhlásila krajská rada vzhledem k novele školského zákona z roku 2012. „Konkurz zřizovatel vyhlašuje na základě vlastního uvážení nebo na návrh školské rady nebo České školní inspekce,“ upřesnila mluvčí kraje Denisa Kapitančiková. V roce 2012 vyhlásila rada kraje konkurzní řízení na sto padesát pracovních míst ředitelů škol a školských zařízení, v roce 2013 sedmnáct a nyní čtyřiadvacet. V letošním roce se konkurzy týkají ředitelů, kteří v době přijetí zákona byli ve funkci méně než tři roky.