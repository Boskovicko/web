---
title: Pravidla fungování Svazku upraví nové stanovy
authors: Petra Bílá
category: zpravodajství
tags: Boskovicko Blanensko voda 8-2014
---

Představitelé Svazku vodovodů a kanalizací měst a obcí okresu Blansko připravují změny stanov. Stávající dokument platí deset let a podle tajemníka svazku Petra Tioky je potřeba jej v některých ohledech změnit.

„Za tu dobu, co jsou stanovy platné, se změnila legislativa, takže je potřeba stanovy sladit s platnými zákony. Za druhé chceme specifikovat a upřesnit některé pojmy při vystupování členských obcí ze Svazku. Dále v nových stanovách plánujeme nastavit při obnově majetku odlišný přístup k majetku vloženému do hospodaření Svazku a majetku Svazku. V případě vlastního majetku totiž může Svazek investice do tohoto majetku odepisovat a vytvářet tím prostor pro obnovu vodohospodářské infrastruktury. V případě majetku vloženého do hospodaření si investice do vodohospodářského majetku odepisují samy obce. V návrhu nových stanov se snažíme, aby se na jeho obnově podílely i obce, které tento majetek vložily Svazku do hospodaření. Princip solidarity zůstává stejný, bez toho by Svazek nemohl fungovat,“ vysvětlil Petr Tioka. 

Změnu stanov přibližně rok připravovala čtyřčlenná komise složená ze zástupců předsednictva, kanceláře Svazku a Vodárenské. Jmenovitě se na připravovaných změnách podíleli za předsednictvo Svazku František Sivera a Petr Horák. Dále se ke změnám vyjadřoval ředitel Vodárenské akciové společnosti divize Boskovice Petr Fiala a tajemník Svazku Tioka. Změny konzultovali s právníkem. „Návrh změny stanov jsme předložili na jednání předsednictva Svazku. To s předloženým návrhem souhlasilo a uložilo tajemníkovi Svazku rozeslat tento návrh členským obcím s tím, že se mohou do dvacátého února vyjádřit. Připomínky obcí chceme opět rozebrat a s právníkem a na březnovém předsednictvu Svazku předložit zprávu s vyjádřením, které připomínky jsou akceptovatelné. Rádi bychom návrh stanov se zapracovanými připomínkami předložili ke schválení červnové valné hromadě jako vrcholnému orgánu Svazku,“ popsal proces tajemník Petr Tioka.

Bývalému starostovi Letovic Radku Procházkovi, který v době svého působení zastupoval město v předsednictvu Svazku, se nelíbí, že Svazek dal členským obcím na zpracování připomínek příliš krátkou dobu. „Oni na tom intenzivně pracují téměř rok a nám na to dali jeden měsíc. Stanovy Svazku jsou poměrně složité a je třeba získat názory odborníků, právní posouzení. Takže jsme požádali, aby Svazek termín pro odevzdání připomínek odložil na konec dubna. Chceme se k těm stanovám jako zvolení zástupci města Letovice nějak vyjádřit. Připomínky ke stanovám by nejprve měli dát radní, poté na březnovém jednání zastupitelstvo města,“ uvedl Procházka. Ten na únorovém jednání zastupitelstva Letovic předložil vlastní připomínky. Mimo jiné navrhuje zrušit institut plusovosti a mínusovosti, specifikovat, kdo může zastupovat obec ve Svazku. Chce také, aby zastupitelé členských obcí mohli spolurozhodovat o některých transakcích Svazku. Mimo jiné navrhuje i demokratičtější hlasování ve valné hromadě. „Není správné, aby celé předsednictvo disponovalo téměř padesáti procenty hlasů celé valné hromady. Podle mého názoru je ten Svazek nedobrovolná, nedemokratická instituce, podle těch stanov mají obce pouze povinnosti a žádná práva,“ zhodnotil Procházka. Kromě něj se k novým stanovám Svazku na únorovém zastupitelstvu vyjadřovali i další dva zastupitelé. 

I když starosta Letovic Vladimír Stejskal zastupitelům města veřejně sdělil, že prodloužení termínu pro podání připomínek by neměl být problém, v tuto chvíli není jasné, zda předsednictvo Svazku členským obcím prodlouží termín pro podání připomínek. „Nemůžu to udělat já, ale předsednictvo, které máme svolané na desátého března. Uvidíme, jestli se domluvíme, že už to necháme uzavřené, nebo termín ještě prodloužíme,“ konstatoval předseda Svazku Jiří Crha. 
