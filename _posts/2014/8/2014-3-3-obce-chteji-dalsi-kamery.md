---
title: Obce si kamery chválí, chtějí další
authors: Anna Dudková
category: zpravodajství
tags: Boskovicko kriminalita 8-2014
---

Po vzoru velkých měst se nyní i menší obce začínají zajímat o bezpečnostní kamerové systémy. Kamery hlídají i několik měst na Boskovicku, jiné o nich uvažují.

V Boskovicích je v současné době deset velkých přehledových kamer a připravuje se umístění dalších. „Plánujeme doplnit kamerový systém o další čtyři bezpečnostní kamery, jedna bude ve spodní části náměstí, další u občerstvení Brutus, potom na Hybešově ulici u školy a také u ulice Šemberovy a Průchodní,“ popsal ředitel městské policie David Krátký. Zároveň podotknul, že kamery mají na bezpečnost v ulicích dobrý vliv. „Místa, kde jsou kamery, jsou rozhodně klidnější a došlo tam k omezení problémů,“ dodal.

To v Letovicích mají sice kamery doporučené městskou policií, jejich umístění ale zatím není jisté. „O umístění kamer bude rozhodovat rada města a zastupitelstvo, ale není to zrovna na pořadu dne. Pravděpodobně to počká na příští vedení města,“ sdělil starosta Letovic Vladimír Stejskal.

Podobná situace je i v Kunštátě. Zde mají i vypracovanou studii, kde by byly kamery nejvíce potřeba, nicméně vedení města s jejich zavedením zatím nespěchá. „O umístění kamer už nějakou dobu uvažujeme, v Kunštátě ale není naštěstí velká zločinnost a kamery nejsou nezbytné. Raději se proto zaměřujeme na investice do jiných oblastí, které jsou pro nás důležitější,“ vysvětlil kunštátský starosta Zdeněk Wetter.

Dobrou zkušenost už s kamerami mají v Olešnici. Nyní je v obci šest kamer, které kromě středu města snímají například i lyžařský areál. Záběry z kamer mohou navíc lidé sledovat online na webových stránkách města. Podle olešnického starosty Zdeňka Peši se kamery obci vyplatily. „Umístění kamer mělo významný vliv na omezení vandalismu, a dokonce se jimi podařilo získat i pár důležitých informací pro Policii ČR. Od občanů máme zatím pozitivní ohlasy,“ dodal. Olešnice nyní plánuje doplnit kamerový systém ještě o jednu další, která už ovšem bude jen pro potřeby městské policie.