---
title: Muzea v Blansku a Boskovicích možná přejdou pod správu kraje
authors: Petra Bílá
category: zpravodajství
tags: Boskovice Blansko muzeum 8-2014
---

Když jihomoravský hejtman Michal Hašek naposledy navštívil Blanensko, s představiteli města Blanska mimo jiné diskutoval o budoucnosti tamního regionálního muzea. To je spolu s Muzeem Boskovicka jedním z mála muzeí v kraji, které zřizuje obec. Již v minulosti přitom obě města usilovala o to, aby převod muzeí vzal na svá bedra kraj. Jednání ale nedospěla ke konečnému řešení. Nyní se celá věc znovu otevřela.

„Byl jsem dotázán, jak by Jihomoravský kraj reagoval na převod této instituce z města na kraj. Dohodli jsme se, že započnou oficiální jednání krajských radních. Chceme tuto situaci narovnat v řádu měsíců, maximálně roku. Už nyní kraj podporuje muzea v Blansku i Boskovicích,“ sdělil Hašek. Podle mluvčí jihomoravského kraje Denisy Kapitančikové se v rozpětí tří týdnů, kdy se jednání v Blansku uskutečnilo, celá věc nijak neposunula. Zda má kraj zájem pouze o regionální muzeum v Blansku nebo i v Boskovicích, mluvčí nespecifikovala. „V současné době má odbor kultury a památkové péče krajského úřadu informace k této věci pouze z poloviny ledna, zmíněný převod tedy není předmětem aktuálního jednání,“ uvedla mluvčí Jihomoravského kraje.

Podle boskovické místostarostky Jaromíry Vítkové zatím žádná oficiální jednání s představiteli kraje o možném převodu muzea nevedli. „Zatím nás ani nikdo neoslovil. Informaci o tom, že představitelé Blanska jednali o možnosti převodu tamního muzea, jsem se dozvěděla z tiskové zprávy. Proto jsme kontaktovali vedení města Blanska a také pana hejtmana a radního za kulturu jsme požádali o schůzku, ale zatím se nám nedostalo žádné odpovědi,“ uvedla místostarostka Boskovic. Rozhodnutí o tom, zda provoz muzea převést pod kraj, je podle ní natolik zásadní, že by je museli udělat radní a zastupitelé.

Blanenští radní přitom již shodu našli. „Mě a pana místostarostu Jiřího Crhu pověřili jednáním o možnostech převodu muzea. Nyní musíme stanovit podmínky, za jakých by byl převod správy muzea pro město Blansko přijatelný. Poté pošleme oficiální žádost na Jihomoravský kraj, aby se mohla rozběhnout další jednání,“ prozradil starosta Blanska Ivo Polák.

Historické údaje hovoří o tom, že muzeum v Boskovicích vzniklo v roce 1905 jako samostatná instituce z podnětu místního muzejního spolku. Od sedmdesátých let minulého století muzea v Boskovicích a Blansku fungovala jako jedno sloučené okresní muzeum. „Ke sloučení došlo na základě programu nové sítě muzeí a památníků Jihomoravského kraje z roku 1975. Až v roce 1992 bylo okresní muzeum Blansko rozděleno mezi nové zřizovatele a správu muzea v Boskovicích převzalo město,“ sdělila ředitelka Muzea Boskovicka Dagmar Hamalová.

Jak zmínil hejtman Michal Hašek, Jihomoravský kraj fungování obou muzeí finančně podporuje. „V loňském roce byla oběma muzeím poskytnuta dotace z rozpočtu Jihomoravského kraje ve výši osm set tisíc korun. V letošním roce je v rozpočtu schválena částka šest set čtyřicet tisíc korun pro každé z muzeí,“ upřesnila Kapitančiková. Náklady na provoz muzea se přitom pohybují v řádu milionů. Město Blansko dává na provoz muzea více než pět milionů korun ročně, v rozpočtu Boskovic položka provoz muzea činí něco málo přes dva miliony korun ročně.