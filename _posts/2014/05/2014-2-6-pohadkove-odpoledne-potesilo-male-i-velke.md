---
title: Pohádkové odpoledne potěšilo malé i velké
authors: Dobroslava Kejíková
category: napsali nám
tags: 5-2014
---

Víte, která hvězda má tři jména? Přece Venuše. Říká se jí také Jitřenka, protože ji můžete pozorovat v brzkých ranních hodinách, nebo také Večernice, protože svítí jasně nad večerním obzorem.

Jestliže k Večernici přidáme slovo princ, vybaví se nám vánoční pohoda a také zfilmovaná pohádka na motivy B. Němcové O Slunečníku, Měsíčníku a Větrníku. A právě tuto předlohu si zvolili ráječtí ochotníci pro svou divadelní hru. Do posledního místečka se v sobotu 25. ledna zaplnil sál místní sokolovny. Zájem byl tak velký, že pořadatelé hledali volné židle, kde se dalo. Mladí herci po počáteční trémě zaujali všechny, od malých diváků až po ty nejstarší, nejen jevištní mluvou, ale také nádhernými kostýmy. Zejména třpytivé šaty večernice nebo škorně a čepice šaška Kacafírka budily velkou pozornost.

Za zmínku však stojí především výkony jednotlivých herců. Slunečník a zároveň hospodský v podání Marka Musila byl jedinečný. Věrohodně zahrál úlisného člověka, který plně dostojí rčení, že se točí jak korouhvička. Nejen on, ale všichni mladí umělci dokázali, že nestojí na prknech, která znamenají svět, poprvé.

Ráječtí ochotníci již několik let spolupracují s Daliborem Štruncem, který pro ně píše hudbu. Jeho písničky ještě více umocňovaly pohádkový příběh. K vynikajícím pěveckým výkonům Kateřiny Štruncové se připojila i mladinká představitelka Hvězdičky Adéla Sedláčková.

Co by však byly sebelepší výkony herců bez profesionálního vedení režisérky Boženy Sedláčkové? Tato energická dáma je nejen duší celého soboru, ale kromě režie zvládla navrhnout a ušít líbivé kostýmy.

Co říci na závěr? Díky všem. Hercům, zvukařům, osvětlovačům, maskérkám, nápovědkám – prostě všem, bez kterých by divadlo nebylo divadlem. Po Zimní královně, Ptáku Ohniváku a Večernici se těšíme na další hru. Bude to opět pohádka?