---
title: Zimní nálady
authors: Marie Ženatová
cover-photo: http://i.zmotula.cz/zo3KI28.jpg
category: napsali nám
tags: 5-2014
---

Letošní zima zatím moc sněhu nenadělila, a tak je moc dobře, že třeba děti mají možnost hrát různé hry v přírodě i když počasí nepřeje moc zimním sportům přímo v místě bydliště.

S vnukem jsem hledala „kešku“, je to schránka určená ke hře geocaching. Při této hře hledají hráči drobné poklady pomocí systému GPS. Dozvěděla jsem se, že místo, které děti hledají, si mohou vyhledat podle souřadnic na mobilu nebo internetu.
Vidím sama ten rozdíl v hrách dnešních dětí a jejich rodičů v dětství – oni také hledali různé poklady ale jen pomocí šipek z šišek nebo šipek namalovaných křídou, a tak podobně. Občas si ještě nějaké děti také tak hledají poklady, vidím různé šipky nakreslené, ale přibývá těch „kešek“ a je to moc dobře, alespoň z dětí nejsou peciválové.

Na Suchým jsem viděla v sobotu i nějaké malé děti, kterým ke sjíždění malého svahu stačila „lopata“ a malý poprašek sněhu.
Nezapomenutelnými zážitky jsou ale v některých dnech procházky lesem do vyšších poloh, kde je občas silná námraza, která je ve slunečním svitu překrásná…

Nikdy ale v zimě nezklame kluziště, které máme v Boskovicích, kam chodí dopoledne děti se svými učiteli. Nejroztomilejšími zážitky jsou děti z 1. tříd na kluzišti. Některé ještě moc jezdit neumí a ti, kteří umí víc, snad občas i dobře, „padají na led s velikým úsměvem“, a to v doprovodu některých rodičů a výjimečně i prarodičů.

Takže i letošní zima má v našem regionu svoje kouzlo, obzvláště když sněhu právě teď trošičku připadlo.