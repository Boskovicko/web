---
title: Šéfové boskovické i letovické městské kultury jsou s loňským rokem spokojeni
authors: Tomáš Trumpeš
category: kultura
tags: Boskovice Letovice 5-2014
---

Ambivalentní rok s dobrým koncem prožila podle svého šéfa Oldřicha Kováře Kulturní zařízení města Boskovice (KZMB). „První pololetí dopadlo skoro až tragicky, došlo ke značnému propadu návštěvnosti, a tudíž i tržeb. Bylo to nejspíš především celkovou situací na trhu, zkrátka nebyla kupní síla a projevilo se to i v kultuře. Ta má navíc malou možnost rychle reagovat, akce jsou nasmlouvané nějakou dobu dopředu. Už na léto jsme ale upravili režim, abychom se z propadu dostali. Letní akce nám hodně pomohly, takže nakonec jsme skončili v plusu. A kladný hospodářský výsledek patří k zásadám fungování příspěvkových organizací,“ popsal loňský rok ředitel KZMB Oldřich Kovář.

Výrazného úspěchu loni boskovická Kulturní zařízení dosáhla právě při pořádání letních akcí, především při snaze vrátit život do areálu letního kina. Kromě filmových projekcí, které se v dnešní době nemohou s nejslavnějšími časy kina svou návštěvností ani jen srovnávat, se mimo tradiční festival Boskovice podařilo uspořádat v letním kině několik akcí, které velký areál dokázaly opět plnohodnotně využít. Především to byly koncerty Věry Špinarové a skupiny Olympic. Ty podle Oldřicha Kováře navíc přinesly i kýžený ekonomický benefit. Letního kina si začaly všímat i soukromé agentury, takže zde proběhly i další akce jako představení Partička či Dívčí válka Františka Ringo Čecha. „Vážíme si toho, že se areál opět daří využívat, pokračuje zde také rekonstrukce, která je naplánovaná na několik etap. Hotová je úprava pódia, na přání pořadatelů akcí se podařilo odstranit příliš velký odstup znemožňující kontakt mezi účinkujícími a publikem. Pokračovat bychom měli letos oplocením areálu,“ doplnil Oldřich Kovář. Přes částečnou nepřízeň počasí se vydařil i loňský jubilejní desátý ročník Husích slavností.

Pro KZMB byl loňský rok také rokem změn v personální oblasti, první kompletní rok má za sebou nový dramaturg Ivo Legner. „Myslím, že se podařilo zachovat základní pilíře našeho programu a k tomu přibyly další akce. Ve druhé polovině roku už jsem mohl být spokojen, dramaturgie začala zabírat a návštěvnost byla dobrá. Vedle klasických kulturních akcí se podařilo pod naši střechu letos získat i dvoje taneční a plno mají i taneční pro dospělé,“ popsal ředitel KZMB.

K zásadní personální obměně došlo na postu vedoucího boskovického kina, odkud odešel respektovaný šéf Radek Pernica a kina se ujal Tomáš Marvan. „Tomáš je Radkův žák, je vidět, že s ním spolupracoval deset let a to zanechalo své ovoce. Má zkušenosti, takže si myslím, že návštěvníci kina změnu v jeho fungování ani nepoznali,“ uvedl Oldřich Kovář. Kino je dle jeho slov tradičně oporou celých Kulturních zařízení, a to návštěvnicky i ekonomicky. Letošní rok byl pro kino rovněž dobrý a nedošlo k žádným výkyvům v diváckém zájmu. Ten naopak ke konci roku díky lákavým titulům také spíše zesílil.

Poslední složkou KZMB je knihovna, která si drží stabilní přízeň svých čtenářů. Loni navíc slavila 150. výročí veřejného půjčování knih v Boskovicích, v rámci čehož se odehrálo několik zdařilých akcí a do prodeje byla uvedena publikace Jaroslava Bránského, která zaznamenala pozitivní ohlas.

Letošní rok se podle ředitele Oldřicha Kováře na rozdíl od toho loňského rozbíhá dobře hned od počátku, dosavadní kulturní akce se setkaly s dobrou návštěvností a kasovní trháky se objevily i mezi filmovými novinkami. Pro letošek hospodaří KZMB s prakticky stejným rozpočtem jako vloni, nedošlo tedy ze strany města k dalším škrtům, ani k případnému navýšení dotace.

Kromě probíhajících investic v letním kině čekají prostory KZMB další opravy. „Už loni jsme vylepšili prostředí v kině, když jsme po čtrnácti letech přistoupili ke kompletní rekonstrukci podlah v sále. Letos nás čeká generální oprava podlahy v zámeckém skleníku, ta proběhne již podruhé za dvanáct let od jeho znovuotevření. Skleník bude rovněž nově vymalován a koncem roku bychom rádi vyměnili i desky na pódiu. A pokud se nám bude ekonomicky dařit, rádi bychom pokračovali s výměnou koberců v kině i ve foyer,“ uzavřel Oldřich Kovář.

Svůj první rok uzavřel v Letovicích nový šéf Městského kulturního střediska Jiří Palán. A hodnotí ho jako rok velmi úspěšný, i když některé akce si pod jeho vedením teprve hledají novou podobu. Spokojenost se opírá především o statistické výsledky. „Když se podívám na statistiky, zjišťuji, že jsme předčili veškerá očekávání. Jen na akce konané přímo v kulturním domě přišlo asi 15 tisíc lidí. Když sečteme úplně všechno, co děláme, tedy včetně knihovny, infocentra a akcí mimo kulturní dům, dojdeme k číslu asi 52 tisíc lidí. A to je neuvěřitelné, s tímto výsledkem můžeme být maximálně spokojeni,“ uvedl Jiří Palán.

Číslo návštěvnosti se podle něj pozitivně projevuje i v ekonomice, takže výnosy z akcí jsou opět ještě o něco lepší, než si na začátku roku v Letovicích předsevzali. Spokojenost nový ředitel vyjádřil i s týmem zaměstnanců, který se o chod letovické městské kultury stará.

Dramaturgicky se v Letovicích osvědčilo sázet především na jeden velký tahák měsíčně, ať už koncertní či divadelní. „Po tom jsou lidé skutečně lační, ukázal to hned první koncert Vlasty Redla, který se podařilo domluvit na začátku roku, a byl vyprodaný. Překvapilo mě, jak velký zájem je v Letovicích o divadla, měli jsme také několik vyprodaných představení. Úspěšné byly i koncerty Anny K. nebo vánoční koncert Janka Ledeckého,“ popsal ředitel letovického kulturního střediska.

Hned na začátku letošního roku zaznamenali v Letovicích úspěch s dalším jménem, které evidentně táhne zájem diváků – vstupenky na show Miroslava Donutila se totiž vyprodaly během krátké doby pouze na internetu, aniž by bylo nutné vyvěsit jediný plakát.

Z akcí, které bude v budoucnu nutné částečně pozměnit, je to kupříkladu cyklus koncertů Kruhu přátel hudby. Ten ve stávající podobě nejspíš zanikne, ale koncerty vážné hudby budou v Letovicích pořádat i nadále a klubovost zůstane zachována formou speciální klubové karty umožňující zvýhodněný vstup na jednotlivé koncerty. Nový esprit potřebuje podle Jiřího Palána také letní Festival 3+1. „Tento festival musí přijít s trochu novou vizí. Ukázalo se, že setkávání tří sektorů veřejného života bude fungovat pouze tehdy, bude-li správně fungovat ta čtvrtá, tedy kulturní složka. Tedy kvalitní program, který přitáhne lidi. Festival 3+1 musí být hojně navštívená a do značné míry samoufinancovatelná akce,“ vysvětlil Jiří Palán. Mění se také koncepce letovického historického jarmarku, která se neukázala být funkční a dobrá. Letošní ročník tak bude vztažen ke 100. výročí 1. světové války a promění se spíše ve velkou show spojenou s prezentací vojenské hudby a s dobovými rekonstrukcemi.

Stabilně a ke všeobecné spokojenosti podle ředitele MKS funguje letovická knihovna, statistiky ukazují, že zájem čtenářů neklesá a v posledních letech se prakticky nemění. Po auditu pouze letovičtí zjistili, že ve srovnání s okolními knihovnami trochu zaspali s navyšováním poplatků, takže přistoupili k jejich narovnání na obvyklou výši. Zvýšený zájem návštěvníků zaznamenalo letovické infocentrum, turisté i místní si ho dokázali najít i na novém místě. Do budoucna by zde měla vzniknout kavárna či podobný prostor zvyšující komfort a zázemí návštěvníků.

Letovické Městské kulturní středisko se letos musí vyrovnat se snížením rozpočtu ze strany zřizovatele. Město snížilo svůj příspěvek asi o 300 tisíc korun, což je pro organizaci s méně než šestimilionovým rozpočtem značný zásah. „Jsem nucen k tomu, abych uvažoval buď o propuštění jednoho zaměstnance, nebo upustil v letošním roce od veškerých oprav. Ani jedno bych samozřejmě udělat nechtěl, aktuálně přemýšlíme, jak situaci vyřešit,“ vyjádřil se Jiří Palán.

Investice do rekonstrukce přitom letovický kulturní dům už opravdu potřebuje. Vloni na podzim vznikl plán oprav, který stanovil 13 etap prací, které by při optimistické variantě byly hotovy během šesti let. To by ovšem znamenalo začít už letos. „Hledáme cesty, město je rekonstrukci nakloněno. Zjišťujeme, jaké jsou možnosti získat zdroje ze švýcarských a norských fondů, zkoušet budeme i další věci. Doba evropských dotačních titulů teď bohužel skončila a krajské dotace to všechno utáhnout nezvládnou. Doufáme, že rozpočet města nám v budoucnu každoročně nějakou částku uvolní,“ popsal situaci ředitel letovického Městského kulturního střediska Jiří Palán.