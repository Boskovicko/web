---
title: Drnovický TOPAK je největší producent strojní výroby paličkovaných krajek v Evropě
authors: Andrea Šrámková
category: publicistika
tags:
- Drnovice
- rozhovory
- 5-2014
---

Ve vesnici stojí jediná továrna, ale její výrobky znají spotřebitelé od Japonska až po Ameriku. Na strojích pamatujících ještě první republiku tu vzniká malebná krása pro potěchu duše připomínající často sněhové vločky nebo květy, které kreslí mráz na okna. Zima letos sněhem prozatím šetří, v Drnovicích, v Továrně paličkovaných krajek (TOPAK) je však bělostná nadílka každodenní realitou. A právě sem jsme zavítali se čtvrtým pokračováním seriálu Na návštěvě ve výrobě.

Zmíněná továrna stojí v Drnovicích už od počátku 19. století, ale až do roku 1933 vyráběla šrouby a hřebíky, za druhé světové války pak dřevěné hračky. Po znárodnění prostory připadly letovickému Tylexu, pod jehož hlavičkou se sem v roce 1948 soustředila veškerá strojní výroba paličkovaných krajek v republice. A tak to bylo až do roku 2002, kdy byl podnik prodán. S jedním ze spolumajitelů Radkem Zouharem a jeho ženou Ivonou jsem si povídala nejen o současné výrobě této továrny.

**Pro ty, kdo vaši firmu neznají, můžeme ji stručně představit, upřesnit, na co se zaměřujete?**

RZ: Jsme specializovaní na strojní výrobu paličkovaných krajek. Technologií, kterou máme, se moc jiných produktů než krajky vyrábět nedá. Základní výrobky jsou krajka a vsadka. Rozdíl mezi nimi je – krajka má jeden okraj rovný a druhý tvoří obloučky, špičky a podobně, vsadka má oba kraje rovné. A z těchto dvou typů vznikají další výrobky: ubrusy, dečky, záclony…
Asi před osmi lety jsme ale vyvinuli i speciální výrobek pro rybáře, pro vnadění kaprů. Je to síťka podobná punčoše vyrobená z materiálu, který se ve vodě po krátké době rozpustí. 

**Jak vás napadlo něco takového vůbec zkusit vyrobit?**

IZ: V období krize jsme hledali nové výrobky k doplnění sortimentu. Náš šéf výroby je rybář a všiml si, že se ve světě začaly tyto síťky používat. Začalo pro nás velice zajímavé období téměř dvou let, kdy jsme nakupovali různé materiály z celého světa, zkoušeli jsme textilní vazby, pevnosti, testovali v terénu se sportovními rybáři, až se vše podařilo a vznikl náš nový výrobek, nová obchodní značka.

**Období krize?**

RZ: Období 2008 až 2010 bylo pro nás hodně těžké. Krize nás zasáhla zhruba o rok dřív, než se o ní začalo mluvit. Před rokem 2007 kolísal počet zaměstnanců mezi 45 až 50 a vyráběli jsme na tři směny, a na konci roku 2009 nás zůstalo jen 12 zaměstnanců, včetně mě a manželky.

IZ: Udrželi jsme se díky tomu, že zaměstnanci byli ochotni dělat i práci, kterou před tím nemuseli. Údržbář-elektrikář chodil topit do kotelny, holky z dílny se střídaly při uklízení a dělaly víc operací… Jinak bychom to museli zavřít, bylo to buď, a nebo. Naštěstí tady zůstalo to zdravé jádro zaměstnanců, kteří nás – i sami sebe – podrželi.

RZ: Dva roky jsme vydělávali na ztráty, které jsme v krizi utrpěli. Od roku 2010 počet zaměstnanců pomalu stoupá, takže teď jsme na třiceti a děláme už opět na tři směny. Po krizi se nám navíc díky krachu největšího evropského konkurenta podařilo obchodně prosadit v Polsku a dál na východ. V Rusku jsme sice měli zákazníky, pak jsme jich však získali víc.

**Je skoro nepředstavitelné, že ve třiceti lidech vyrábíte zboží, které směřuje do celého světa. Čekala jsem, že uvedete mnohem vyšší číslo.**

RZ: Do roku 2000 ještě pod hlavičkou Tylex Letovice zde pracovalo i devadesát lidí.

IZ: Tenkrát tady ale nebyla jenom výroba paličkovaných krajek. Z Letovic sem vozili i šití ubrusů a záclon, protože Drnovice měly velkou šicí dílnu.

RZ: V roce 2002, když jsme továrnu kupovali, výrobou paličkovaných krajek se tu zabývalo 31 zaměstnanců. 

**Jak jste na tom v současné době se zakázkami?**

RZ: Zakázek máme hodně a hlavně se nám daří uzavírat velké zakázky. Na jedné pracujeme třeba tři čtyři měsíce i déle, což jsme potřebovali. Kolísání objemu výroby nás vždycky stojí hodně peněz. Zabezpečit lidi a materiál, když výroba klesne ze tří směn na jednu a zase naopak, to je vždycky hodně drahé. 

**Jak velký je poměr vývozu strojní paličkované krajky a jejího prodeje u nás?**

RZ: V České republice je naše kapacita hodně velká na potřeby českého trhu, takže domácí trh představuje asi čtvrtinu z objemu výroby. Z toho odhaduju, že ještě tak polovina může sloužit pro export – buď přes obchodníky, nebo zpracovatele, kteří z krajek něco vyrábějí.

IZ: U nás je stále velká tradice výroby krojů a folklóru. Na Moravě jsou dvě nebo tři firmy, které dělají kroje ve velkém. Jednak zakázkové osobní kroje, téměř ruční práce, ale dělají i levnější pro folklórní soubory. Pak je tady poměrně velká skupina obchodníků, kteří dodávají do maloobchodní sítě. Češi jsou pořád šikovní a rukodělní a chodí do galantérek nakupovat všechny možné materiály, i krajky. A navíc tento trend sílí. Ještě před pěti lety nebylo moc mladých lidí, kteří šili, pletli. Naše maminky a babičky potřebovaly umět obojí, aby oblékly rodinu. Dneska je in, pokud mladí umí tvořit.

**Máte nějakou kuriozní zakázku, na kterou nezapomenete?**

RZ: Jednou se nám přihlásila sklářská firma, která potřebovala krajky pro svoje aplikace do skla. Chtěli je zatavovat mezi dvě skla. Dva roky jsme vyvíjeli krajku z materiálu, který vydržel vysokou teplotu, ale nakonec se to podařilo. Říkali jsme jí azbestová, přestože z azbestu nebyla. Bohužel ta firma brzy nato přestala existovat.

Když děláme nový vzor krajky, vznikne nám vždycky nějaký nový příběh. Každou krajku máme podle těchto příběhů nějak pojmenovanou: pecky, pavoučci, lekníny, cédéčka a jiné i nepublikovatelné názvy. Víme například, že určitý vzor růže pochází z roku 1911, že danou krajku vzoroval v roce 1943 pan Orsáček, který byl, alespoň pro mě, největší odborník na paličkované krajky na světě. Jsou to jakoby takové pohádky.

**Paličkované krajky pohádkovou atmosféru přímo navozují.**

RZ: A v českých pohádkách řadu našich krajek opravdu můžete vidět. 

IZ: Teprve asi před pěti lety jsem si jich všimla i v pohádce Šíleně smutná princezna, přitom se na ni dívám od dětství. A třeba v pohádce Anděl páně mají všichni andílci v nebi naše krajky. Při natáčení této pohádky jsme spolupracovali přímo s Českou televizí.

**Účastníte se veletrhů?**

IZ: Přišly lepší časy, tak už zase ano. Kolegové teď přijeli z Frankfurtu nad Mohanem, kde je pravidelně první veletrh bytového textilu a přivezli dobré zprávy. Na řadě výrobků se objevily krajky, bydlení už není jen minimalismus, už se zase zdobí.

Zjara se chystáme na tři veletrhy – jeden krajkářský a dva rybářské. V březnu to bude v Kolíně nad Rýnem veletrh Handarbeit + Hobby zaměřený na ruční práce. Naše krajky totiž dostaly úplně nové uplatnění, používají se například v scrapbookingu, což jsou koláže z papíru, objevují se v patchworku, na panenky, na různé ozdobičky… Nejde tedy jen oblečení nebo bytový textil.

A ještě se k tomu přidal druhý trend – výrobci oblečení a bytového textilu se pomalu začínají vracet zase do Evropy. Před třiceti lety byla obrovská expanze evropských nadnárodních koncernů do Číny, Indie, Pákistánu a vůbec na východ. A tyto firmy si tam samozřejmě našly i dodavatele materiálů.

RZ: Evropa se vrací ke kvalitě, lepší logistice, dostupnosti zboží. Toto slyšíme od evropských zákazníků z různých stran stále častěji, je to fajn. Nejen pro nás.

IZ: Pro český textilní průmysl přišel bohužel pozdě. Češi byli velmoc například ve výrobě lnu, lněných látek, ale většina těch firem už prostě není.

**Vím, že používáte nejrůznější materiály z různých zemí světa. Vyrábíte i z českých materiálů?**

RZ: Používáme příze z Filogroupu z Chocně, je to jedna z posledních firem, ne-li poslední, která tu umí dodržet kvalitu příze, kterou potřebujeme. Kombinujeme ale více dodavatelů, převážně po Evropě. Pro rybářské výrobky dokonce z Japonska.

IZ: Když jsme v roce 2002 začínali, měli jsme výhradně české dodavatele. Dnes už to nejde, nejsou. Slezan byl velký výrobce látek i přízí, Lonka Příbor taky neexistuje…

**Čeští dodavatelé prořídli, v Polsku vám v důsledku krize zanikl největší konkurent. Jak jste na tom tedy s konkurencí?**

RZ: V České republice ji nemáme vůbec a po krizi nám v Evropě opravdu ubyl největší konkurent. Tím byla už zmíněná velká polská firma, která ukončila výrobu na konci roku 2009.

V Evropě máme konkurentů jenom pár. Jednoho v Rumunsku, jednoho ve Španělsku, dva v Německu, tři malí výrobci jsou v Itálii a po jednom v Anglii a Lotyšsku. Všichni se známe. 

IZ: Ale třeba v Německu bylo před pětadvaceti lety 43 různě velkých výrobců strojně paličkovaných krajek.

RZ: Pak ještě konkurence z Asie, ta nás sleduje mnohem více. Protože nemají své vlastní know-how, musí je někde jinde získat, jak je jejich národním zvykem. Protože už naši továrnu znají z veletrhů a internetu, šmejdí pravidelně a důkladně po našem webu a co se jim líbí a sami na to nemají, okopírují a pak vydávají za vlastní.

**Čeho si ceníte, že se podařilo dosáhnout?**

RZ: Hodně jsme se v posledních letech zaměřili na barevné krajky, na barevné kombinace, různé druhy materiálů. Naštěstí máme vynikající spolupráci s českou firmou Pega-Vel v Krnově, díky níž máme odvahu nabízet širokou škálu barev.

V současné době naše kapacita strojní výroby paličkovaných krajek představuje největší produkci v Evropě. Podle toho, co se nám ze všech dostupných zdrojů podařilo najít, jsme nejstarší továrna s nepřerušenou tradicí výroby paličkovaných krajek na světě. Krajky na paličkovacích strojích totiž začal v roce 1908 vyrábět v Letovicích vídeňský továrník Faber. Byly i krajkářské firmy, které vznikly před rokem 1908, ale zanikly.

**Jak jste se k drnovickým krajkám dostali vy? Co vás vedlo k tomu, že jste firmu koupili?**

RZ: O výrobě v Drnovicích jsem věděl a bylo už delší dobu mým záměrem továrnu koupit. Ale podařilo se to až v roce 2002. Od začátku 90. let jsem spolupracoval s panem Orsáčkem a ten mě naučil všechno o krajkách, takže následná kupní smlouva s Tylexem na výrobu krajek v Drnovicích byla jen pokračováním práce a mého záměru.

IZ: Vystudovala jsem střední průmyslovou školu textilní v Brně a potom Technickou universitu v Liberci, obor textilní návrhářství. Pak jsem pracovala v Tylexu v Letovicích jako návrhářka elastických krajek.

RZ: Od roku 2002 jsme začali v továrně budovat vlastní obchodní nebo marketingové oddělení, zaměřili jsme se víc na export, narovnali ceny výrobků, rozšířili nabídku a další. To nám zabralo skoro pět let.

**Jak byste zhodnotili podmínky pro podnikání u nás?**

RZ: To byste nevytiskli.