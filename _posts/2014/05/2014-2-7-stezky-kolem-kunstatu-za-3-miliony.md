---
title: Stezky za tři miliony provedou kolem Kunštátu
authors: Tomáš Trumpeš
category: zpravodajství
tags: Kunštát dotace 5-2014
---

Malebnou krajinou přírodního parku Halasovo Kunštátsko – tento název nese projekt, do jehož realizace se letos na jaře pustí v Kunštátě. Výsledkem bude rekonstrukce a modernizace cyklistické i pěší trasy okolím Kunštátu.

„Jedná se o rekonstrukci cyklistické trasy, která vytvoří okruh kolem Kunštátu a spojí se s dalšími navazujícími cyklostezkami. Cyklotrasa začíná na horním náměstí Československého červeného kříže, směřuje ke hřbitovu a dále k jeskyním v Rudce, odtud okolo Burianova koupaliště přes les k Mramorce a pak okolo Sychotína k zámku. Dále okolo Panské zahrady k Újezdu a odtud zpátky do Kunštátu. Stezky se upraví a vybudují se odpočívadla, celá trasa bude zavedena do map. Součástí budou i informační tabule,“ vysvětlil starosta Kunštátu Zdeněk Wetter.

Rozpočet projektu činí něco přes tři miliony korun, z toho 85 procent získal Kunštát jako dotaci z Regionálního operačního programu. Nejdelší okruh trasy měří 17 kilometrů, vyznačeno však bude celkem 18,5 kilometrů. To umožní bezpečný průjezd celým okruhem i ostatními úseky značené trasy a bude návštěvníky a turisty informovat o zajímavostech regionu, jeho významných rodácích a osobnostech, památkách, atrakcích i pozoruhodném ekosystému přírodního parku.