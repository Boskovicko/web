---
title: Euroklíče pomáhají v přístupu na toaletu nebo do výtahu 
authors: Andrea Šrámková
category: zpravodajství
tags: Boskovicko 5-2014
---

Už dva roky mohou i na Boskovicku zdravotně znevýhodnění lidé a rodiny s malými dětmi využívat služeb euroklíče, který se snaží zajistit osobám se sníženou schopností pohybu rychlou a důstojnou dostupnost veřejných sociálních a technických kompenzačních zařízení, jako jsou výtahy, schodišťové plošiny nebo toalety. Do evropské databáze se od roku 2012, kdy se k mezinárodnímu projektu připojil také Jihomoravský kraj, zařadila čtyři místa Boskovicka osazená eurozámky. A uvažuje se o dalších.

V Boskovicích euroklíč jeho majitelům umožní využívat bez přivolávání obsluhy schodišťovou plošinu při vstupu do budovy Městského úřadu na náměstí 9. května nebo toaletu v téže budově. „Místa se vytipovávala loni a minulý rok se také osadila eurozámky. Zvažovalo se jich více, ale z různých důvodů jsme od nich nakonec odstoupili. Se začátkem nového roku jsme městskou radu informovali o stavu projektu a ta pověřila zvážením rozšíření dalších eurozámků ve městě sociální komisi,“ uvedla Eva Siverová, vedoucí Odboru sociálních věcí, zdravotnictví a školství na Městském úřadě v Boskovicích.

Vůbec první eurozámek na Boskovicku se objevil hned v roce 2012 v Letovicích, nejprve na vlakovém nádraží a po vybudování veřejných toalet druhý na Masarykově náměstí. V rámci okresu je pak dalším místem, kde lze euroklíč použít například Blansko. Zájem projevili i ve Velkých Opatovicích, kde by rádi instalovali eurozámek k bezbariérovému výtahu ve zdravotním středisku. „Žádali jsme o něj minulý rok, ale v té době už byly žádosti vyčerpané, máme se tedy zkusit zeptat letos,“ prozradila pracovnice opatovického městského úřadu Hana Vašíčková, která zde euroklíče vydává, za loňský rok jich bylo šestatřicet. „O euroklíče je určitě zájem, lidé chodí a ptají se na ně,“ potvrdila smysl projektu také Radka Graciasová, která má jejich vydávání na starosti na boskovickém úřadě. „A pokud lidé nevlastní svůj euroklíč, je jich například pro seniory nebo lidi krátkodobě pohybově indisponované v knihovně k dispozici pět na zapůjčení,“ doplnila.

Zdarma získat euroklíč můžou držitelé TP, ZTP, ZTP/P, ale také diabetici, somatici a onkologičtí pacienti, dočasně zapůjčit rodiče dětí do tří let. V našem regionu ho vydávají na základě podané žádosti vesměs sociální odbory na městských úřadech, a to v Boskovicích, v Letovicích, Velkých Opatovicích a v Blansku. Zapůjčení pro rodiny s malými dětmi distribuují mateřská centra.
Využít ho lze nejen v místě bydliště, ale lidé ho ocení především při cestování po republice i v zahraničí. Jde totiž o mezinárodní projekt, který vznikl před více než čtvrt stoletím v Německu a úspěšně se šíří evropskými státy, ale například i do Ameriky. Takto zpřístupněných míst jsou už desetitisíce, jen v Německu už je jich přes šedesát tisíc – na úřadech, zdravotních střediscích, na benzínových pumpách, v obchodech… V České republice, kde se projekt rozvíjí teprve v posledních letech, jde je kolem pěti set těchto zámků. Jejich distribuci zaštiťuje Národní rada osob se zdravotním postižením České republiky.