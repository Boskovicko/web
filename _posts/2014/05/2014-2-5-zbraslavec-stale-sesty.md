---
title: Zbraslavec stále drží šestou příčku
authors: Lubomír Slezák
category: sport
tags:
- okres Blansko
- stolní tenis
- 5-2014
---

Další dvě utkání v krajské soutěži I. třídy odehráli o víkendu stolní tenisté Zbraslavce na stolech soupeřů. V sobotu zavítali do Vracova k utkání se čtvrtým celkem tabulky a v neděli přejeli do Hodonína, kde je čekal osmý tým aktuálního pořadí.

Sokol Vracov B – STK Zbraslavec A 6:10, Křepela R. 4,5, Křepela L. 2,5, Bezděk 2, Těžký 1. Hosté po první sérii dvouher vedli 4:2 a dařilo se jim vedení udržovat i v dalším průběhu. Bylo to především zásluhou výborného výkonu jedničky týmu Radima Křepely, který ani jednou neprohrál. Zbraslavec tak oplatil Vracovu B domácí porážku z úvodu sezóny.

Slovan Hodonín B – STK Zbraslavec A 9:9, Bezděk 4,5, Křepela R. 2, Těžký 1,5, Křepela L. 1. Domácí Hodonín B po polovině odehraných dvouher vedl 6:4 a po jejich třetí sérii dokonce 9:5, když zbraslavečtí tentokrát prohráli většinu pětisetových duelů. Až v závěrečné sérii vyhráli všichni čtyři hostující hráči, pro L. Křepelu a Těžkého to byly první výhry v utkání. Tým Zbraslavce cennou remízou uzavřel svůj úspěšný víkendový účet a drží se stále na 6. místě.

V krajské soutěži 2. třídy bojují celky z našeho okresu spíše o záchranu, výjimkou je C-tým Blanska. V právě odehraném dvojkole si Blansko připsalo plný počet bodů, z jedné výhry se radoval B-tým Zbraslavce.

13\. kolo: Zbraslavec B – Moravské Knínice 10:7, Illek 3, Krása ml. 3, Krása st. 3, Švancara 1. Domácí nejprve prohráli obě čtyřhry, ve dvouhrách se domácím borcům dařilo o poznání lépe. Před poslední sérií dvouher vedli už 9:5 a po konečném vítězství mohou dál živit reálnou naději na záchranu.

SK Slatina D – Orel Boskovice 10:1, Suchý 1. Vedoucí celek soutěže měl vítězství jednoduché, přestože pět utkání se hrálo na plný počet pěti setů.

TJ Vysočany – KST Blansko C 2:10, Zouhar a Kellner 1 – Polívka 3, Procházka 2,5, Přikryl, Němec a Voráč 1,5. TJ Šošůvka – SK Kuřim 6:10, Dvořák 2,5, Obalil 2, Zouhar 1, Ševčík 0,5. 

14\. kolo: Slatina Brno D – Zbraslavec B 10:0, Moravské Knínice – Orel Boskovice 10:5, Pařízek 2,5, Horváth 1,5, Zachoval 1. TJ Šošůvka – Blansko C 2:10, Zouhar 2 – Přikryl, Voráč, Polívka a Kutil 2,5. TJ Vysočany – SK Kuřim A 1:10, Zukal 1.
V sobotu 8. února se střetne B-tým Zbraslavce s celkem Vysočan a Boskovice hostí Šošůvku. O den později si domácí celky soupeře vymění.