---
title: Za kácení lipové aleje padla nemalá pokuta
authors: Petra Bílá
category: zpravodajství
tags: Lysice zeleň 31-2014 
---

Úředníci České inspekce životního prostředí (ČIŽP) před několika dny vydali rozhodnutí ve správním řízení vedeném s Martinem Mikulou kvůli pokácení stromořadí lip poblíž lysického zámku. Dokument čítá celkem osmnáct stránek a plyne z něj, že Mikula se dopustil protiprávního jednání a úředníci podnikateli uložili finanční sankci ve výši sto tisíc korun.

„Rozhodnutí v tuto chvíli není pravomocné, a proto k němu nelze cokoli sdělovat,“ sdělil Jan Auer z ČIŽP. Zato Mikula, který by měl platit pokutu, si myslí, že výše pokuty je nepřiměřená a je připraven se bránit. „Ačkoli podle rozhodnutí jsem dostal pokutu jen ve výši deseti procent maximální možné výše sankce, zaplatit sto tisíc je pro mě likvidační. Je to trojnásobek mého čistého měsíčního příjmu,“ uvedl Martin Mikula.

Podle závěrů inspekce však chybně postupovali i znalec Hynek Šmerda, městys jako vlastník a úřad městyse Lysice a Městský úřad Boskovice jako orgány ochrany přírody. Mikula je přesvědčen, že na protiprávním jednání mají podíl i úředníci ČIŽP, kteří kácení nezastavili. „Zaráží mě fakt, že inspektoři v rozhodnutí uvádějí, že podle zákona je polovina z výše pokuty příjmem obce, na jejímž katastru došlo k porušení předpisů. Na druhé straně poukazují na to, že ke snížení finanční újmy můžu po městysu vymáhat náhradu škody. Oni mi vlastně radí, abych se dál soudil s obcí, ve které bydlím. Ale raději bych se nějakým tahanicím vyhnul. Pochybuju, že když by někdo chtěl postihnout úředníky, dá jim pokutu tři jejich měsíční platy. Dostanou srážku deset maximálně dvacet procent ze mzdy. Je to paradox,“ je přesvědčen Mikula.

Proti rozhodnutí České inspekce životního prostředí může podat odvolání. To také udělal. „Celé rozhodnutí je hodně o slovíčkaření. V globálu z toho vyjde, že vzhledem ke své praxi a oboru, ve kterém se pohybuju, bych měl být chytřejší než úředníci nebo soudní znalec. Já jsem pořád přesvědčen, že jsem svoji práci odvedl výborně, že pokácené stromy byly na hraně životnosti, že ohrožovaly bezpečnost,“ zhodnotil Mikula. 

Pro starostu Lysic Luďka Baláče je celá věc pro tuto chvíli prozatím uzavřená. „Inspekce rozhodla tak, jak rozhodla. Vím, že pan Mikula se bude odvolávat a městys Lysice stojí za ním. Jsem přesvědčen, že jsme postupovali dobře,“ komentoval Baláč.

Vedoucí odboru životního prostředí městské úřadu Boskovice Vladimír Henek si také není vědom žádného pochybení. „Celou věc sleduji, i když neznám podrobnosti. Je to v kompetenci obce, nechápu, v čem jsme mohli chybně postupovat,“ uvedl Henek.

Jan Auer nastínil, jakým směrem se případ může dále vyvíjet. „Člověk, kterému uložíme pokutu nebo opatření k nápravě, může podat odvolání na Ministerstvo životního prostředí. V okamžiku, kdy oni rozhodnou, že naše rozhodnutí změní nebo potvrdí, to nabývá právní moci. Mohou nám také celou věc dát k novému projednání, v tom případě by se celá věc ještě protáhla,“ popsal Auer. Vedoucí oddělení ochrany životního prostředí ČIŽP Vítězslav Polách ale již dříve uvedl, že k porušení zákona došlo tím, že Lysičtí neměli v rukách rozhodnutí o povolení ke kácení. „Káceli z bezpečnostního hlediska. Na základě toho se může kácet jeden dva stromy, ale nelze skácet celou alej. I když tam byl odborný posudek, kácení bylo účelové. Posudek byl asi tři měsíce starý. Kdyby kácení bylo z bezpečnostního hlediska, tak by se stromy musely skácet okamžitě a ne čekat další měsíce a řešit to jen oznámením, že se bude kácet,“ vysvětlil Polách. 

Tisková mluvčí Ministerstva životního prostředí Dominika Pospíšilová dodala, že odvolání v dané věci dosud neobdrželi. „Odvolání proti rozhodnutí nejprve obdrží Česká inspekce životního prostředí, v tomto případě se tak dle mých informací již stalo. Úředníci inspekce se můžou rozhodnout odvolání vyhovět. Pokud mu nevyhoví, tak je pošlou k projednání nám na Ministerstvo životního prostředí,“ sdělila dále mluvčí ministerstva. Je tedy otázkou času, jak se celá věc nakonec vyvine.