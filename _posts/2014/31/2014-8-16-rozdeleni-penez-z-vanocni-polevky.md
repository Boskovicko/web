---
title: Část peněz z vánoční polévky byla předána
cover-photo: http://i.imgur.com/Wo0B1ok.jpg
authors: Jitka Melkusová
category: zpravodajství
tags: Boskovice Kunštát Rudka charita 31-2014 
---

Podstatná část z peněz, které lidé dobré vůle vložili do sklenice od okurek při štědrodenní polívce rozdávané vloni na hlavním boskovickém náměstí, má své příjemce. Stali se jimi bratři Kolbertovi, Petr Boček a Aneta Bělehrádková. Zbylých několik tisíc bude rozděleno v průběhu podzimu.

Adama a Pavla Kolbertovy čtenáři už znají z minulosti, peníze z vánoční sbírky obdrželi před pár roky, kdy ještě bydleli v Boskovicích. Maminka je vždy vychovávala sama, a tak jí velmi často nezbývaly peníze na to, aby synům mohla pořídit vše, co by bylo dobré k podpoře jejich správného růstu a vývoje. Dnes bydlí v Louce, kde mají kluci velkou zahradu a tedy prostor ke svému vyžití, ale pracuje stále v Boskovicích na směny, takže lehké to skutečně pořád nemá. Sem dojíždějí do školy i kluci. Maminka tak v minulém roce například řešila své směnování tím, že hoši bydleli ob týden na internátě.

Po prázdninách se chystají do šesté třídy a školu si s nadšením užívají. Pavel měl až na výtvarku samé jedničky, Adamovi občas drhne čeština či matika. Srpen tráví v boskovické léčebně pohybových poruch, kde si mimo jiné užívají jízdu na koni či kole a nadšeně vypráví i o zdejších rehabilitačních cvičeních. Adam, který se pohybuje o berlích, má za sebou operaci jedné nohy a lékaři navrhují i zásah na druhé.

I přes svůj hendikep jsou neustále živí a bratrsky se pošťuchují. Maminka jim chce dát víc životního prostoru, a tak za 16 tisíc, které dostali ze sbírky, vylepší a upraví jeden z pokojů v domě, aby každý z kluků měl svůj vlastní prostor k seberealizaci.

Petr Boček z Kunštátu se chystá letos v září oslavit třicítku. Jeho vážné fyzické postižení je následek havárie v autě. Hlavu rozdrcenou na pravé straně museli lékaři napravovat speciálním implantátem, přesto levá polovina těla nefunguje, jak má. Diagnóza zní středně těžká hemiparéza. Nezbytné je soustavné cvičení a rehabilitace. Petr už před časem vstal z vozíku a chodí s pomocí hole, která mu nahrazuje chybějící sílu. Dlouhodobě pobýval v několika rehabilitačních zařízeních, například v Košumberku. Ze všeho nejraději by chodil do práce, jako kdysi do brněnské Motoroly, ale levá ruka na jemnou práci nestačí. Všechnu svou naději nyní Petr vkládá do pobytu v zařízení Adeli v Piešťanech, kde se podle něj věnují klientům individuálně a jejich terapie jsou velmi progresivní. Pobyt v takovém zařízení je ale velmi nákladný. Ze sbírky Petr obdržel částku v hodnotě jednoho tisíce eur. Podstatnou část nákladů si ale bude muset uhradit sám.

Jedenáctiletá Anetka Bělehrádková z Rudky jezdí do boskovické Betany, ve zdejší škole má individuální plán. Velmi pomalu si zvykala na pobyt mezi cizími lidmi, dnes už snáší i kolektiv, ale ne na dlouho. Anetka s maminkou pobývá doma, má nejtěžší stupeň postižení. Letos jí operovali achilovky a díky tomu se mohla postavit na nohy. S chodítkem nebo s pomocí se tak může pohybovat po svých. Jídlo je vždy velký obřad a práce, protože Anetka neumí polykat. Ale chutná jí a o jídlo se hlásí. Také nemluví. Sama se pobaví a pohraje si, svoji náladu, přání i lásku umí dávat najevo. Rodina pro její rozvoj vytipovala tablet, s jehož pomocí se bude učit a možná i komunikovat. Na tablet i dojíždění do Boskovic dostala Anetka 16 tisíc.
