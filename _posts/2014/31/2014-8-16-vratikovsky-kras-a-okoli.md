---
title: O Vratíkovském krasu a jeho okolí. Místu, které připomíná doby dávno minulé
cover-photo: http://i.zoul.cz/bKAnrSo.jpg
authors: Žaneta Ondroušková
category: publicistika
tags:
- Boskovicko
- speleologie
- Malé a milé v boskovické přírodě
- 31-2014 
---

Chráněných území je v Česku vícero typů. Kromě těch obecně chráněných, kam patří například přírodní parky a významné krajinné prvky, jsou to především zvláště chráněná území – národní parky, chráněné krajinné oblasti, přírodní rezervace a památky, národní přírodní rezervace a památky. Na Boskovicku se nachází na patnáct přírodních památek a sedm přírodních rezervací. Přestože se jedná pouze o maloplošná území regionálního významu, a proto se co do známosti a síly ochrany nemohou rovnat s Moravským krasem, i tak jsou to místa velice vzácná a krásná. Seriál začneme jednou ze sedmi rezervací – Vratíkovem. Vedle něj v regionu najdeme ještě rezervace Čepičkův vrch a údolí Hodonínky, Durana, Kavinský potok, Louky pod Kulíškem, Pavlovské mokřady a Ploník.

Jeskyně, zimoviště netopýrů, vzácné druhy rostlin, archeologické nálezy. Přírodní rezervace Vratíkov, nacházející se mezi Hrádkovem, Vratíkovem a Velenovem, je území chráněné z mnoha důvodů. Na třiceti hektarech převážně zalesněné půdy vytvořila příroda místo, které na Boskovicku nemá obdoby.

Předmětem ochrany vratíkovské přírodní rezervace je především pruh devonských vápenců takzvaného němčického přechodného vývoje s mnoha jeskyněmi a vývěry krasových vod. „Vratíkovský kras je zbytkem kuželového paleokrasu. Jeho povrchový reliéf charakterizují výrazné krasové kužely, navzájem oddělené železitými sedimenty, které byly v devatenáctém století hojně těženy pro Salmovy železárny. Příčné zlomové poruchy v kombinaci s podélnými zlomy na východním a západním okraji vápenců vytvářejí pět samostatných krasových celků,“ popsal Martin Vítek z vratíkovského speleoklubu, party nadšených jeskyňářů, kteří tamní prostory zkoumají. 

V současnosti je známých dvaatřicet jeskyní, veřejnost se do nich kvůli ochraně krasových jevů ale nedostane. „Mezi nejvýznamnější patří Čtyřka, nejrozsáhlejší z dosud objevených jeskyní, která měří téměř čtyři sta metrů, dále Okno, mimo jiné naleziště paleontologických a archeologických památek, jako jsou například celistvé kosti a zuby pleistocénních obratlovců. Z dalších jeskyní tu je třeba Sklep, Krystalická, Čmeláčí, Za Zahradami či Pod Smrkem. Poslední jmenovaná je charakteristická bohatou sintrovou výzdobou. Na svou krátkou délku čtyřiceti metrů má téměř všechny druhy této výzdoby,“ doplnil Vítek.

### Vzácné mechy i netopýři

Jeskyně samotné však nejsou jedinou vzácností v oblasti. „Ochranou jsou také zabezpečena význačná zimoviště chráněných druhů netopýrů, jako jsou netopýr velký, černý, vousatý či vrápenec malý. Navíc geologický podklad a expozice podmiňují výskyt specifických rostlinných společenstev s několika rostlinnými druhy, které nejsou v jiné části Drahanské vrchoviny uváděny,“ shrnul Jiří Klement z Krajského úřadu v Brně, příslušného orgánu ochrany přírody.

Vzácných rostlin je na třicetihektarovém území hned několik. „Jedná se o zběhovec ženevský, hlaváček letní, skalník obecný, prorostlík srpovitý, z mechorostů například měřík rovnohrotý, kápěnka vápencová a ježenka Rossettiho. Z vyšších rostlin pak prstnatec májový či okrotice bílá,“ vyjmenoval Klement.

Některé druhy nemají svůj výskyt široko daleko kromě vratíkovské rezervace. „Zrovna letos jsme tam našli zástupce vzácného druhu s názvem starček skalní, který se mimo toto území vyskytuje nejblíže až na Moravsko-Třebovsku. Takových druhů je tam více, v tomto ohledu se jedná o cenné území,“ popsal botanik z Agentury ochrany přírody a krajiny Petr Slavík.

Podle plánu péče o přírodní rezervaci, který krajský úřad projednal a schválil před třemi lety, mají ochranáři několik cílů, kam se ubírat. „V rámci péče o lesní porosty je to zejména postupná přeměna v současnosti převládajících smrkových monokultur na přírodě blízké porosty s převahou listnatých stromů. Dlouhodobým cílem v péči o nelesní společenstva je za pomoci kosení udržet luční charakter těchto stanovišť a zabránit náletu dřevin,“ uvedla mluvčí krajského úřadu Denisa Kapitančiková.

### Zapomenutá krajina

Návštěvníci na procházce v rezervaci můžou narazit i na zbytky po těžbě železné rudy, se kterou Vratíkovští skončili zhruba před sto padesáti lety. Dochovaly se například dvě dobývací štoly – Vratíkov a Frantova. Výletníky na ně upamatovávají cedulky, které zároveň varují před nebezpečím úrazu. 

Lidí, kteří se do rezervace zajdou podívat, je ovšem docela málo. „Oblast navštěvují víceméně jenom jeskyňáři, cílem turistů toto místo moc není. Lidé sem třeba chodí na procházku, ale většina jich ani neví, že tu nějaké vzácné území vůbec je,“ míní předseda osadního výboru ve Vratíkově Petr Novotný. Podle něj problém není v nedostupnosti území. „Normálně tu fungují přístupové cesty, i je to blízko Boskovic. Ale samotné jeskyně a štoly jsou pozamykané, takže lidi by se stejně nikam nedostali,“ dodal Novotný.

Přesto je rezervace Vratíkov místo, které mnohým učarovalo. Zákoutí malých jeskyní a tajemství těch velkých, lesní svahy a jejich přítmí, dávno zavřené štoly. Své o tom ví hlavně jeskyňáři, kteří v rezervaci tráví spoustu času. „Letos poprvé jsme pořádali i úklid oblasti, pytle nám k tomu poskytlo město Boskovice. Máme v plánu v tom pokračovat, posbíraných odpadků a pneumatik rozhodně nebylo málo,“ uzavřel Martin Vítek.

### V rezervaci jako doma

Speleoklub Vratíkov se skládá ze čtrnácti členů, nadšených jeskyňářů z Boskovicka, kteří vratíkovské jeskyně prokopávají a dokumentují. A nejen to. „Samozřejmě je to i příležitost k tomu, abychom se jako parta scházeli a trávili spolu čas,“ usmívá se jeden z členů klubu Martin Vítek. Základnu mají ve srubu postaveném roku 1947, aktivní jsou ovšem i mimo Vratíkov. „Naši členové se již čtrnáct let dvakrát ročně zúčastňují expedicí do slovinského Krasu. V oblasti Komen během jarní  expedice hledáme jeskyně, ale i kaverny, uměle vystřílené podzemní prostory, které sloužily jako úkryty vojákům v první světové válce. Během podzimních expedicí provádíme foto a mapovou dokumentaci na jaře nalezených podzemních prostor,“ popsal jeskyňář.