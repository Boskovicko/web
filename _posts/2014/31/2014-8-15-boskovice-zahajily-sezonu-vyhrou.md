---
title: Boskovice zahájily novou sezónu výhrou
cover-photo: http://i.imgur.com/8vk7AW6.jpg
authors: Lubomír Slezák
category: sport
tags:
- okres Blansko
- fotbal
- 31-2014 
---

Fotbalový fanoušek se o víkendu dočkal. Letní pauza trvala sedm týdnů a minulou sobotu začaly moravské a nižší soutěže od divize až po IV. okresní třídu.

V divizi se ze zisku prvních tří bodů raduje tým Blanska, v I. A třídě v okresním derby braly výhru domácí Boskovice.

FC Boskovice – TJ Sokol Bořitov 1:0 (1:0), 44. Stara.

Boskovice: Čech – Vykoukal, Václavek, Miksan, Müller, Horák Jan (69. Pupík), Janíček Kamil, Přikryl (80. Janíček Jiří), Stara (90. Preč), Horák Michal (58. Fojt), Fadrný.

Bořitov: Němec – Šíp (72. Machorek), Mokrý, Jakubec, Bezděk, Kopecký, Beneš (84. Hrazdíra), Jarůšek, Jelínek, Buchta, Zouhar.

V neobvyklém čase (fanoušek si ale bude muset zvyknout), už ve 14 hodin, zahájily oba celky sezónu 2014/2015. A první poločas nesl všechny známky začátku. Do šancí se celky vůbec nedostávaly, první střelu z kopaček domácích přinesla až 23. minuta. Teprve v předposlední minutě první půle Kamil Janíček skvěle poslal do brejku Staru a ten otevřel (a také zavřel) skóre zápasu.

Ve 46. minutě Fadrný střílel hlavou vedle a potom na dlouhé minuty přebrali aktivitu hosté. Ale jejich akce končily před domácím vápnem a tak stovka fanoušků toho ve velkém vedru moc neviděla. Teprve posledních deset minut zápasu přineslo několik akcí. Nejprve v 81. minutě Jiří Janíček trefil hlavou tyč, poté v 86. minutě neproměnil samostatný únik Stara a protože dvě šance hostů zlikvidoval Čech, po závěrečném hvizdu rozhodčího Boskovice vedly tabulku.

Napajedla – Blansko 1:2, 3. Kovář - 4. Levai, 28. Ullmann.
Blansko: Sestava: Juran - Gromský, Šplíchal, Müller, Čoupek, Šural, Zouhar (55. Krejčíř), Nečas, Levai, Ullmann (76. Sodomka), Trtílek (62. Hansl).

Blansko mohlo jít hned v 1. min. do vedení, když se po uličce Zouhara ocitl před brankářem Nečas, Krajča však jeho střelu zblízka vyrazil. Ve 3. min. odcentrovali domácí z pravé strany a v pokutovém území volný Kovář otevřel gólový účet utkání. Tento výsledek vydržel jen minutu. Šural odcentroval od pravé postranní čáry, míč ve vápně výborně prodloužil Trtílek a Levai pravou nohou usměrnil míč do sítě. Hosté si vypracovali územní převahu a ve 28. minutě se podruhé radovali. Čoupek zatáhl míč po levé straně, poslal do šestnáctky přesný pas a Ullmann vstřelil vítěznou branku.

V dalším průběhu, který byl nadmíru bohatý na šance, se stav už nezměnil.