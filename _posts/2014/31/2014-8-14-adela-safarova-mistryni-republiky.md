---
title: Adéla Šafářová je mistryní republiky
authors: Lubomír Slezák
category: sport
tags: Račice Benešov cyklistika 31-2014 
---

Na oválu veslařského kanálu v Račicích se sešli nejlepší mladí cyklisté Česka. Na zlomu července a srpna se tu totiž konalo Mistrovství České republiky mládeže. V prestižním závodu změřili své síly starší žáci, kadeti a starší žákyně a kadetky.

V úterý 29. července se stala Adéla Šafářová národní šampionkou v časovce jednotlivkyň. Tentokrát v dresu SCM/Favorit Brno ovládla závod kadetek a porazila o čtyři vteřiny svoji týmovou kolegyni Neumanovou. Věra Nezvedová (Moravec Benešov) dojela na 13. místě.

Ve čtvrtek 31. července byla Adéla Šafářová bronzová v časovce dvojic, když s Terezou Neumanovou nestačily na zlatou dvojici Lukešová (Author)/Řezníková (ČS) a tým Sigmmy Hranice ve složení Navrátilová/Trčková. Věra Nezvedová ve dvojici s Votrubovou (Bike Pro Racing) brala 7. místo.

V sobotu 2. srpna Adéla Šafářová zkompletovala medailovou sbírku, když v závodu s hromadným startem vybojovala stříbro. Rozhodl únik čtyř děvčat, ve kterém nechyběla Šafářová s týmovou kolegyní Neumanovou. Právě ta v závěru nastoupila, Šafářová její únik jistila a sama v závěrečném spurtu s přehledem ohlídala stříbro. Třináctá v cíli byla Věra Nezvedová.