---
title: V Boskovicích jde do voleb pouze osm stran či hnutí
authors: Tomáš Trumpeš
category: zpravodajství
tags:
- Boskovice
- komunální volby
- 31-2014 
---

Minulý týden v úterý se naplnil termín, ve kterém se musely na příslušném úřadě registrovat strany či uskupení, pokud se chtějí ucházet o zastupitelské posty v nadcházejících podzimních komunálních volbách. Ty proběhnou v pátek 10. a v sobotu 11. října, a podle prvních údajů, které se nám podařilo získat, to vypadá, že o práci v zastupitelstvech je výrazně menší zájem než před čtyřmi lety. V Boskovicích, v Letovicích i v Kunštátě poklesl počet kandidátních listin, což třeba jen v Boskovicích znamená o osmdesát zájemců o komunální politiku méně.

V Boskovicích jde do volebního klání celkem osm subjektů. Oproti minulým komunálním volbám v roce 2010 je to výrazný pokles, tehdy soupeřilo o přízeň voličů kandidátek jedenáct. Tři však nepřekročily pětiprocentní hranici a v zastupitelstvu nakonec usedlo právě osm uskupení. Menší počet kandidátek by pro kandidující strany mohl znamenat vyšší zisk procent a po přepočtu i mandátů pro ty nejsilnější, zejména pokud opět někdo zůstane pod pětiprocentní hranicí a počet uskupení, které v zastupitelstvu zasednou, se zmenší.

Počet podaných kandidátních listin potvrdila vedoucí odboru vnitřních věcí boskovického městského úřadu Iva Močičková. „Do 11. srpna mohou strany měnit pořadí kandidátů a kandidátky doplňovat, poté začne 12. srpna registrace,“ vysvětlila dále Iva Močičková. Doplnila, že náhled hlasovacích lístků se pravděpodobně objeví na městském webu koncem měsíce srpna, až bude vše zkontrolováno a připraveno k tisku.

Po ČSSD, ODS, TOP 09, KDU-ČSL a KSČM zveřejnili svoje lídry také zástupci kandidátek hnutí ANO, Sportovců a Strany zelených. Boskovické hnutí ANO povede do voleb jeho šéf Luděk Řehoř, na druhém místě se bude o přízeň voličů ucházet Martina Přichystalová, současná zastupitelka za Věci veřejné, které už znovu nekandidují. Na třetím místě ji bude následovat Pavel Schwarzer. Sportovce do voleb povede současný zastupitel Radek Mazáč, který další místa na kandidátce zatím nechtěl prozrazovat.

Strana zelených vytvořila společnou kandidátku s nezávislými. V jejím čele bude Michal Staněk, následují Karel Žilka a Luboš Ertl. Právě Zeleným se v minulých volbách nepodařilo získat potřebných pět procent hlasů. Celkem tehdy v Boskovicích takzvaně propadlo 7,5 procenta voličských hlasů.

Pouze o jednu kandidátku méně než v Boskovicích bude letos v Letovicích. I tam však 7 kandidátních listin znamená pokles oproti předchozím volbám v roce 2010, kdy se jich v Letovicích sešlo devět. Stejně jako v Boskovicích sbírají také na pověřeném úřadě v Letovicích i kandidátky pro obce z okolí. Podle letovické tajemnice Naděždy Lorenčíkové nedošlo v žádné obci k tomu, že by se nesešla ani jedna kandidátka, tudíž by po volbách měly být všechny obecní úřady obsazeny a jejich fungování zajištěno.

K ještě zřetelnějšímu poklesu došlo v Kunštátě, kde se letos sešlo pouhých pět kandidátních listin. Přičemž v roce 2010 kandidovalo ve městě celkem osm stran či nezávislých uskupení. 