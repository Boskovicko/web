---
title: "Obce před volbami: Žďárná a Valchov"
authors: Andrea Šrámková
category: zpravodajství
tags:
- Žďárná
- Valchov
- komunální volby
- ankety
- 31-2014 
---

Jedno volební období končí, druhé zanedlouho začne. Na co by bylo dobré se v tom následujícím podívat? Co by ti, kteří žijí v jednotlivých obcích regionu, přivítali, kdyby se v budoucnu podařilo udělat? V rámci předvolebního seriálu nabízíme příležitost některé problémy v obcích pojmenovat právě lidmi, kteří tam jsou doma, ale nejsou členy vedení obce a ani neusilují, aby v něm stanuli po komunálních volbách. 

Jako první dostali možnost obyvatelé Žďárné a Valchova. Z odpovědí Žďárenských vyplynulo, že se necítí příliš bezpečni, když se pohybují po obci nebo pokud potřebují cestovat do sousedního Suchého. Ve Valchově převážila spokojenost se současným stavem obce, ale nebylo by špatné vylepšit například sportovní hřiště.

Při anketě jsme oslovili více lidí, než ve výsledku uvádíme. Mimo záznam ještě zaznělo například očekávání dalšího fungování žďárenské základní školy po změně ředitelky nebo třeba otazníky kolem úpravy prostoru u křížku u hasičské zbrojnice ve Valchově. 
Oslovení odpovídali na otázku: **Kde vidíte hlavní problémy, které by mělo vedení vaší obce řešit? A jaká konkrétní řešení byste uvítal(a)?**

### Kateřina Kozlovská, Žďárná

Bylo by potřeba zrealizovat cyklostezku na Suchý. Mluví se o ní už několik let a určitě by to přivítali jak dospělí, když jdou na Suchý, tak děti, pro které je zvlášť nebezpečné jít nebo jet tam po silnici.

A jako druhé, co by se mělo řešit, bych chtěla uvést stavební pozemky. Mladí odsud proto odcházejí. Spousta lidí, kteří by tu rádi stavěli, odchází na Suchý, do Letovic, do Protivanova. Kdyby tu zůstali, pomohlo by to i školce a škole.

### Hana Staňková, Žďárná

Jako největší problém vnímám cestu dětí do školy. Dodnes tu nejsou vybudované chodníky po obou stranách frekventované silnice z Boskovic do Prostějova, kterou děti musí někdy i třikrát čtyřikrát přecházet. Přechod pro chodce je až u školy a je velmi chabě označen, navíc leží v horizontu a ve výhledu v zatáčce překáží živý plot u domu. Obec by si mohla vzít vzor například z Valchova, kde jsou vybudovány přechody podle nových norem, tedy včetně osvětlení a celkového zvýraznění. 

Přivítala bych i snížení rychlosti v okolí školy. Především řidiči od Protivanova jedou rychle netušíc, že jsou tak blízko školy. Myslím, že tato opatření by přispěla k bezpečnosti nejen dětí. Co se týče zmíněných chodníků, velmi chybí například dokončení chodníku okolo kovárny pana Dudka a dál až ke škole. Díky němu by děti nebyly nuceny přecházet sem a tam a tím zvyšovat riziko nehody. 

### Milan Korec, Valchov

Bylo by potřeba zatravnit fotbalové hřiště, aby se do Valchova vrátil fotbal. Jinak tu jsme spokojeni. Myslím, že paní starostka toho tady udělala dost.

### Hana Dokoupilová, Valchov

Současná starostka se o obec dobře stará, opravdu se to tu zvelebilo. Vše je opravené, potoky jsou vyčištěné, kulturní činnost se tu rozšířila… Ráda zajdu na předvánoční jarmark, pečení perníčků, rukodělné dílny, zabijačku. Já jsem tady teď opravdu spokojená.