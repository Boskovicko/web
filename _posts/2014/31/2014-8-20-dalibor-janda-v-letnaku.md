---
title: Dalibor Janda s kapelou Prototyp vystoupí v letňáku
authors: Tomáš Trumpeš
category: kultura
tags: Boskovice koncerty 31-2014 
---

Další koncert bude hostit areál boskovického letního kina, a to v pátek 29. srpna, kdy zde od 20 hodin vystoupí se svou skupinou Prototyp hvězda sklonku osmdesátých let, zpěvák Dalibor Janda. Jako host večera bude účinkovat Jandova dcera Jiřina Anna Jandová.

„Dalibor Janda je jeden z nejznámějších zpěváků české pop music. V letech 1986–1988 se stal Zlatým slavíkem třikrát v řadě. Dalibor Janda se proslavil slavnými hity Hurikán, Kde jsi?, Padá hvězda, Vchází bez vyzvání, Hráli jsme kličkovanou, Žít jako kaskadér, Oheň, voda, vítr. Loňský rok byl rokem Daliborových šedesátin a současně třicátým rokem existence jeho kapely Prototyp. S dvaceti slavnostními narozeninovými galakoncerty projel Čechy, Moravu a zavítal i na Slovensko. Velké celoroční turné vyvrcholilo na konci roku vyprodaným Narozeninovým megakoncertem v O2 aréně. I letos Dalibor jezdí koncerty, jeho fanoušci jej přemluvili. A Prototyp má zase zpět bubeníka Jarka Ožanu,“ uvedli pořadatelé koncertu z KZMB.