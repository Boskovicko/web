---
title: Sochaři začali pracovat na dalších sochách 
authors: Andrea Šrámková
category: zpravodajství
tags: Vísky 31-2014 
---

Zahájení už tradičního sochařského ateliéru proběhlo minulou středu ve Vískách. Už pátým rokem se bude během srpna z louky pod přírodním kulturně sportovním areálem nést ťukání dlát, majzlíků a kladiv, aby zde vznikly další pískovcové sochy do plánovaného obecního betléma.

„Letos se účastní osm studentů, někteří do Vísek přijeli opakovaně jako například David Tureček, který zde několik soch už vytvořil. Letos se rozhodl zkusit rybáře, který malému Ježíškovi přináší darem rybu. Dále se betlém dočká dokončení sochy Josefa, Ježíška, přibýt by mělo tele nebo třeba pastevec,“ prozradil starosta Stanislav Kamba. Téma betlému se opakuje od druhého ročníku. „Všichni budou pracovat na sochách do betlému,“ potvrdil i letošní zaměření akce Kamba. Z předchozích let už na louce nad kostelem čeká například postava krále, anděla, ale i ovce s jehnětem nebo pes.

Sochařský ateliér je jako každý rok veřejnosti volně přístupný, úsilí tvořících studentů mohou zájemci průběžně sledovat, a to až do pátku 22. srpna, kdy se uskuteční vernisáž hotových soch. Naplánována je na 19 hodinu.