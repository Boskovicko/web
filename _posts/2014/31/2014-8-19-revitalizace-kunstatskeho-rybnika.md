---
title: Rybník uprostřed Kunštátu čeká revitalizace
authors: Anna Dudková
category: zpravodajství
tags: Kunštát voda 31-2014 
---

Rybník v Kunštátě u školy se dočká významných úprav. Ze špinavé nádrže plné bahna a zapáchající vody se stane biocentrum, které bude sloužit jako útočiště mnoha druhům živočichů.

„Chceme revitalizovat rybník u školy, vyčistit ho od bahna a vytvořit z něj domov pro ryby, obojživelníky, drobné vodní živočichy i vodní ptactvo,“ popsal záměry Kunštátu jeho starosta Zdeněk Wetter. Část nádrže bude mít hloubku v rozmezí 1,3 až 1,6 metru, která bude především útočištěm ryb a vodního ptactva. V zadní přítokové části bude vybudována pobřežní zóna s hloubkou vody 10 až 50 centimetrů jako plocha pro růst vodních rostlin a život drobných vodních živočichů, obojživelníků a vodních ptáků. V další ploše vzniknou mělké mokřady, od ostatní vodní plochy oddělené průceznými hrázkami, které znemožní průnik ryb do mokřadů. Město také plánuje pokácet přestárlé stromy a dřeviny na březích, aby na vodu dopadalo více světla.

Celý projekt bude stát téměř osm set tisíc korun, z toho město zaplatí třicet procent a zbytek bude uhrazen z operačního programu SFŽP. Pokud vše půjde podle plánu, čištění rybníka začne v prosinci tohoto roku a akce bude hotova do konce května roku příštího.