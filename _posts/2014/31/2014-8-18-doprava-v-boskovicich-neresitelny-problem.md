---
title: Vyřešit dopravu v Boskovicích se zdá být nemožným úkolem
authors: Marek Osouch
category: zpravodajství
tags:
- Boskovice
- komunální volby
- doprava
- ankety
- 31-2014 
---

Zacpané křižovatky, úzké silnice, nedostatek parkovacích míst, redukce vlakových spojů do Velkých Opatovic. To jsou podle oslovených lidí hlavní dopravní problémy v Boskovicích. Vedení města se v minulém období snažilo situaci parkování ve městě zlepšit. Několik míst tak vzniklo, poptávce to ale nestačí. Křižovatka u pošty a výjezd z Chrudichromské zůstaly beze změny. Řešit dopravu je pro boskovickou radnici o to složitější, že hlavní trasy vedoucí přes Boskovice jsou v majetku kraje, nikoli města. Ať už se jedná o hlavní průtah směrem na Prostějov nebo zmíněnou Chrudichromskou. Vedení města tak může jen na kraj tlačit, aby silnice opravilo, či nebezpečné a složité křižovatky předělalo. Otázkou je, jak moc se dané věci snaží prosadit.

Boskovice jsou historickým městem, kde hlavní silnice vedou skrz centrum a jeho možný obchvat je až na jednu výjimku zcela nemožný. Tou výjimkou je prodloužení Nádražní ulice směrem ke školnímu statku, a tak tranzit na Jevíčko odklonit na kraj města. Tím by se výrazně pomohlo problematické křižovatce u pošty. Historický ráz města také způsobil, že silnice jsou na mnoha místech úzké bez jakékoliv možnosti rozšíření. Širší ulice pak jsou po obou svých okrajích zahlceny zaparkovanými auty. Nedostatek míst k parkování se ale začíná projevovat i na užších silnicích, což vede k častým dopravním komplikacím, při kterých se dva protijedoucí vozy jen složitě vyhýbají.

Další velmi diskutovanou věcí je boskovická spojka. Spojka má být přímou tratí mezi Boskovicemi a Brnem bez přesedání ve Skalici. Odpůrci takovou stavbu vnímají jako zbytečně vyhozené peníze. 

Dopravcům nebo lidem, kteří mají k problematice dopravy blízko, jsme položili následující otázku: **Kde vidíte hlavní problémy, které by měla nová boskovická radnice řešit ve sféře dopravy. A jaká konkrétní řešení byste uvítali?**

### Zbyněk Ždánský, jednatel společnosti AutoRZ

V Boskovicích vidím dva hlavní problémy. Naše firma sídlí na Chrudichromské ulici a nájezd z této ulice ke Slávii je velký problém. Kombinace semaforů, železničního přejezdu a svátečních řidičů jedoucích do Tesca nebo z něj je opravdu k pohledání. Situace nebyla dobrá ani před otevřením obchodu a ti, kdo stavbu povolili bez jakéhokoliv řešení dopravního provozu, nemohou mít buď zdravý rozum, nebo čisté svědomí.

„Při stání musí zůstat alespoň jeden volný jízdní pruh široký nejméně tři metry pro každý směr jízdy. Při zastavení musí zůstat volný alespoň jeden jízdní pruh široký nejméně tři metry pro oba směry jízdy.“ Toto pravidlo nám v Boskovicích naprosto nic neříká. Například ulice Hybešova. Nově instalovaný zákaz zastavení na malém úseku u bytovky č. 54  působí jako nepovedený vtip.

### Michal Zunka, vedoucí autobusové dopravy u společnosti DOPAZ

Hlavním problémem v Boskovicích u linkové autobusové dopravy, ale nejen tam, vidím na křižovatce, kde se kříží ulice 17. listopadu s ulicí Sokolskou. Pro autobusy je velký problém z ulice 17. listopadu vyjet. Ve špičce není problém čekat na křižovatce i čtyři až pět minut. Potom, když má autobus dodržovat jízdní řád a nabere takové zpoždění, nastávají komplikace z důvodu návaznosti na jiné spoje IDS. Proto by bylo dobré popřemýšlet, zda by na daném místě nešel vybudovat například kruhový objezd. Ještě bych ocenil více parkovacích míst mimo komunikace, protože při jízdě autobusu městskou linkou je v některých místech problém se stočit.

### Marek Říha, jednatel Chornického železničního klubu

V oboru železniční dopravy vidím zásadní problém ve stálém omezování osobní dopravy na regionální trati ze Skalice nad Svitavou do Velkých Opatovic, konkrétně v úseku Boskovice – Velké Opatovice. Cestující si nejčastěji stěžují na chybějící vlakový spoj, který dlouhá léta přijížděl před šestou hodinou ranní do Boskovic ze směru Velké Opatovice. Před několika lety byl zrušen a nahrazen autobusem. Podobným problémem je spoj vedený ve stejné časové poloze opačným směrem. Ten je vypravován pouze v pondělí. V ostatních pracovních dnech se člověk dojíždějící za prací do Velkých Opatovic vlakem nedostane. Od 14. prosince 2014, kdy vstoupí v platnost nový jízdní řád, se navíc na této části tratě chystá redukce o další pár vlaků. Pozitivní změnou bude navrácení dopravy na úsek mezi Moravskou Třebovou a Dzbelem. Rozhodně by stálo za úvahu usilovat o to, aby na obnovené vlaky navazovaly v Chornicích spoje do Skalice nad Svitavou.

Lidé si také stále nezvykli na úplné zastavení vlakové dopravy v úseku mezi Boskovicemi a Velkými Opatovicemi o sobotách, v neděli dopoledne a v pracovní dny mezi devátou a třináctou hodinou. Snaha o udržení rozumné frekvence spojů v rámci základní dopravní obslužnosti však samozřejmě není úkolem jen pro boskovickou radnici, ale i pro zástupce ostatních obcí a měst na trati. Naopak spojení Boskovic s Blanskem nebo Brnem je velmi kvalitní a bylo by dobré je zachovat na stávající úrovni. 

Dlouhodobým problémem pro zaměstnance i cestující však nadále zůstává celkový stav výpravní budovy a velmi nepříjemná absence dlažby na nástupišti. Organizační složka dopravce, která má stanici ve správě, totiž celkem logicky nehodlá provádět žádné větší investiční akce. Důvodem je plánovaná výstavba boskovické spojky a z ní plynoucí nejistota, jaký bude osud stávajících objektů nádraží.

### Tomáš Pavlík, instruktor v autoškole

Některé křižovatky v Boskovicích nejsou řádně označeny, tak jak by měly být podle předpisů. Například když jede člověk U Vážné studny doleva, tak jede po hlavní. Když ale jede shora, tak tam není žádná značka. Nebo na Sadové, kde je směrem na Legionářskou značka, na ní samotné už ovšem označení hlavní silnice chybí. Kdo to nezná, tak tam dá přednost zprava. Hybešova ulice je také problémová. Tam jezdí autobusy a na ulici stojí auta. Samozřejmě křižovatka u pošty je zcela nevyhovující. Odbočení doleva z ulice 17. listopadu je problém. Já bych tam viděl kruhový objezd. Jde samozřejmě o to, jestli by takový objezd pomohl. Pak odbočit doleva na silnici od Chrudichrom je taky problém. Provoz je čím dál větší. Ve čtvrtek a v pátek jsou Boskovice zacpané, zvlášť když lidé vyráží do supermarketů na nákupy. Problémovým místem je i odbočení doleva z Mánesovy ulice, zvlášť když těsně za křižovatkou jsou koleje, ale tam nevím, co by se muselo udělat.