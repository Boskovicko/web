---
title: Ovoce zraje, vos přibývá
authors: Martina Lukešová
category: publicistika
tags: 31-2014 
---

Jak se blíží konec léta, červenají jeřabiny, zrají broskve a na chodníky padají první švestky, přibývá vos. Doma se zavařuje, lisuje a někdy i suší, venku to bzučí. Vosy nemusím, ale pro rovnováhu na planetě jsou asi důležité. Stejně tak sršni, pavouci, bělásci i hadi. Jen s těmi rezavými velkými slimáky to nemám srovnané, ale když už jsme si je sem zavlekli z ciziny, musíme se i s nimi vypořádat. Někteří ,cizinci‘ mohou společnost obohatit, někteří ji naruší natolik, že se může rozpadnout. Rovnováha je tak složitá a propojená záležitost, že bychom si s ní neměli zahrávat. Bohužel to my, Evropané, děláme už po staletí a nechápeme tu nekonečnou propojenost. Jen třídíme, pojmenováváme, srovnáváme a počítáme. Kolik máte zavařených sklenic okurek?

Je období sklizně; jak kdo zasel, tak také sklidí. Jestli to tak bude i s našimi místními politiky, jestli pak poznáme zdravé krásné plody od těch červivých, nebo dokonce shnilých? Některé plody jsou dobré i s tím červíkem, ale tu shnilotinu a plesnivinu bychom pozřít neměli. Bolí z toho břicho. A pokud se jí často, škodlivé látky se ukládají v těle a mohou způsobovat chronická onemocnění, třeba otrávenost, chamtivost, nevrlost, závist a udavačství. Taková zlá nemoc může i zabít, každopádně to není k pěknému žití. Slyším o takových případech čím dál častěji, podobně jako přibývá vos. To jsou oprávněné, ale i neoprávněné stížnosti na toto či tamto. Vytahují se všelijaké špíny, které byly dávno zametené, ale také se některé špíny zametají ještě hlouběji. Někteří závistiví vymýšlí potíže tam, kde nejsou, některé obce jsou tím už pověstné, ale vlastně každá si ten svůj skandálek najde. A kdo ho nemá, tak si ho vytvoří. 

Hlad je a já přemýšlím po čem, protože švestky nikdo nesbírá a maliny a ostružiny v lese také ne. Stále mají lidé asi hlad po moci větší, než ten skutečný a útočí tak, že by se i vosy mohly stydět. I když ony si to vosy spíš chválí – mají bohaté žně. Za to my jsme se ještě nenaučili hospodařit, jsme pokrytečtí a hrajeme si na spasitele. Dříve lidé na krajích polí sázeli jabloně a hrušně. Využívali každého místa k obživě. Země je živila a oni jí to vraceli. Kdo živí nás? Supermarkety to zřejmě nebudou. Ani šťavnaté čerstvé melouny tam nemají, natož lesní maliny. Poslala bych všechny notorické stěžovatele na borůvky nebo česat chmel, protože se zřejmě nudí. Ty ve vládě a na krajských postech bych poslala na obecní a městské úřady, aby si vyzkoušeli realizaci svých výmyslů v praxi a ty shnilé pány chtivé po moci, těm patří, co dostanou. Také střídmosti by neuškodilo. To známe, když se přejíme šťavnatých broskví nebo slív. Moje maminka z nich dělá sluníčkovou marmeládu. Je to skvělý tip na to, jak zabránit přežranosti. Buďme připraveni na dobu nouze a dobře prohlížejme plody, ať je neslupneme i s vosou. 

A ještě jedna rada. Některé shnilotiny jsou vidět na první pohled, některé je třeba ochutnat. Tak se dobře dívejte, ochutnávejte a nikam nespěchejte.