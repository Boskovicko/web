---
title: Westernové městečko pořádá Víkend s Duškovými
authors: Tomáš Trumpeš
category: kultura
tags: Boskovice 31-2014 
---

Boskovické westernové městečko pořádá od pátku 22. do neděle 24. srpna speciální Víkend s Duškovými. V rámci této akce zavítá do městečka herec Jaroslav Dušek se svou ženou Ivetou a synem Martinem a s dalšími hereckými kolegy – Petrou Bílovou, Pjérem La Šézem a Zdenkem Konopáskem. Během víkendu představí v prostředí western parku hned několik svých inscenací. 

Program víkendu otevírá v pátek v 17 hodin představení Muž, který sázel stromy. Příběh muže, který sázel naději a sklidil štěstí, čte z knihy Jeana Giona Martin Dušek. „Autor na základě skutečných událostí oslavuje tichou sílu prostého muže, která bez nároků na vděk nezištně pomáhá a mění pustinu v oázu života. Přednes Martina Duška vám tento silný příběh představí s poetickým klavírním doprovodem Petry Bílkové,“ popsali pořadatelé.

Ještě v páteční pozdní večer se uskuteční ve westernovém městečku další představení, a to od 21 hodin inscenace Čtyři dohody podle stejnojmenného bestselleru Dona Miguela Ángela Ruize – praktický průvodce osobní svobodou skrze moudrost starých Toltéků v osobitém podání Jaroslava Duška.

V sobotu 23. srpna akce pokračuje v 16 hodin, kdy vystoupí se Školou Malého stromu Iveta Dušková a Petra Bílková. Představí se v dojemném příběhu malého indiánského chlapce podle stejnojmenné knihy Forresta Cartera o světě, kde stromy mluví, vítr zpívá a láska a pochopení jsou jedno a totéž. „Toto představení již měli návštěvníci možnost vidět v Saloonu 1870 na podzim minulého roku, kdy obě dámy svými úžasnými výkony strhly nejen dětskou část publika, ale i většinu dospělých přinutily v závěru představení k slzám,“ připomněli pořadatelé.

Sobotní večer od 21 hodin bude patřit opět Toltécké moudrosti, a to díky představení Pátá dohoda a Jaroslav Dušek.

V neděli se program nejprve zaměří na malé děti, ve 13 hodin začíná představení Děvčátko Momo. „Napínavý příběh malého děvčátka Momo, které zachrání svět před lstivými šedivými muži – zloději času. Slibujeme, že ani dospělí se rozhodně nudit nebudou, jedná se o další herecký koncert Ivety Duškové a Petry Bílkové,“ slibují pořadatelé.

Víkend s Duškovými uzavře v neděli odpoledne v 17 hodin improvizované představení Jaroslava Duška Vizita. „Jaroslav Dušek a jeho herečtí kolegové Pjér La Šéz a Zdenek Konopásek zkouší věci trochu jinak a mluví o tom otevřeně před každým, kdo má chuť naslouchat. O čem bude zrovna tohle představení? Nechte se překvapit. Přijďte a zapojte se,“ vyzývají autoři slavného představení.

Mimo časy uvedených představení poběží v městečku celodenní program od pátku až do neděle. Celý víkend bude znít městečko rytmem afrických nástrojů, o což se postará Denbaya Jiřího Boudy. Návštěvníci se mohou těšit také na Body percussion – Hru na tělo, Rytmické hrátky a bubnování pro děti i dospělé, koncert skupiny KoraJungleJazz, hudební vyprávění tradičních afrických pohádek. „Budete-li chtít, můžete s námi prostřednictvím tance a hudby sdílet společnou energii a radost z rytmu a pohybu,“ popsali organizátoři víkendového setkání.

Předprodej na všechna uvedená představení již probíhá – o víkendech v prostoru Westernového městečka, v sobotu od 10 do 22 a v neděli od 10 do 17 hodin. Informace o předprodeji lze získat také u paní Michaely Kopecké na telefonním čísle 739 029 630 nebo e-mailu <pr@westernove-mestecko.cz>.