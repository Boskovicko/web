---
title: Krajíček & Šuranská & Friedl se představí ve skleníku
authors: Tomáš Trumpeš
category: kultura
tags: 
- 46-2014
- Boskovice
---
Již tuto středu 26. listopadu se od 19 hodin představí v boskovickém zámeckém skleníku v rámci cyklu koncertů Jazz&blues Boskovice trio Krajíček & Šuranská & Friedl. 

Uskupení hraje moravské lidovky v syrovém podání s jazzovými prvky. Účinkují v něm zpěvačka a houslistka Jitka Šuranská, boskovický mandolinista Martin Krajíček a hráč na kontrabas, píšťaly a cimbál z Frenštátu pod Radhoštěm Marián Friedl.

„Myšlenkou tria je interpretace moravských balad s použitím tradičních nástrojů, kde se hudební tradice míchá s různými hudebními vlivy celého světa, ovšem s úctou k lidové písni a syrovosti v pravém slova smyslu. Trio je novým projektem. Za půl roku své existence již odehrálo desítku koncertů a bylo velmi příznivě přijato hudební kritikou,“ popsal svou novou hudební aktivitu mandolinista Martin Krajíček.

Jitka Šuranská vyrůstala v srdci moravského Slovácka. Kolem zněla při různých příležitostech cimbálová muzika a zpěv místních mužů i žen. „Jitka po léta hrála a zpívala ve vynikající Cimbálové muzice Stanislava Gabriela. Sama se stala jedním z nejvýraznějších mladých hlasů moravské písňové tradice. Zásadní bylo její setkání s Jiřím Plockem, působení v duu Hudecká úderka významnou měrou ovlivnilo její další hudební směřování. CD Písňobraní získalo cenu Anděl v kategorii World music za rok 2005. V roce 2013 vyšlo Jitčino první sólové album Nězachoď slunečko, na kterém se podíleli výjimeční muzikanti – Stanko Palúch, Róbert Ragan, Marcel Comendant, Marek Pastírik, Michal Müller, Jirka Plocek, Martin Bzirský, Petr Vavřík a Marcel Gabriel. Toto CD získalo cenu Anděl 2013 v kategorii World music,“ představil zpěvačku Martin Krajíček. 

Ten je oprávněně považován za jednoho z předních hráčů na mandolínu nejen v Čechách a na Moravě. Svými netradičními přístupy posouvá možnosti využití tohoto nástroje v moderní hudbě. Vedle akustické i elektrické mandolíny a dalších nástrojů mandolínové rodiny se věnuje i hře na kytaru a tenorové banjo. Jeho jazzově hravá formace KK Band, kterou tvořil spolu s klavíristou a skladatelem Zdeňkem Králem a dalšími muzikanty, se objevila na mnoha významných hudebních festivalech. S KK Bandem vydal Martin desky Šoulet a Ve čtvrtek na jaře, které byly velmi dobře přijaty. Vyučuje hru na mandolínu v boskovické ZUŠ a na mandolínových workshopech. V boskovické ZUŠ také diriguje a vede školní orchestr, pro který také aranžuje. Jako studiový hráč se podílí na žánrově různých nahrávkách.

Třetí člen uskupení Marian Friedl je absolvent jazzového oddělení VOŠ Jaroslava Ježka a FF UK. Prošel řadou jazzových projektů, koncertuje s předními jazzovými hudebníky v jazzových klubech po celé republice, je členem kapely supertradiční hudby Ruky na dudy, má dlouhodobé zkušenosti s produkcí jazzových vystoupení.


