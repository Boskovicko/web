---
title: Památkáři si letošní sezónu pochvalují
authors: Tomáš Trumpeš
category: kultura
tags: 
- 46-2014
- Boskovicko
---
Spokojenost. Tak by se daly stručně shrnout ohlasy památkářů po skončivší turistické sezóně. A to jak těch, kteří provozují památky vlastněné státem, tak těch soukromých. V horším případě zaznamenali víceméně stejný zájem návštěvníků jako vloni, ale většinou hlásí mírný nárůst.

### Zámek Lysice

O více než jeden tisíc návštěvníků zavítalo k radosti kastelánky Martiny Medkové Rudolfové na zámek do Lysic. A to zde ještě není letošním návštěvám konec. „Přehoupli jsme se již přes hranici 25 tisíc návštěvníků a vzhledem k tomu, že bude ještě několik dnů do konce roku otevřeno, jsem přesvědčena, že to bude za letošní rok přes 26 tisíc. Jsme tedy spokojeni a věříme, že návštěvníci byli rovněž spokojeni s návštěvou zámku,“ uvedla kastelánka, kterou rovněž těší, že zámek Lysice se mezi třiceti TOP turistickými cíli Jižní Moravy v hodnocení kvality poskytovaných služeb umístil na sedmém místě.

„Největší návštěvnost jsme zaznamenali tradičně na zahájení turistické sezóny v dubnu, respektive před a na velikonoční svátky, důvodem byla jistě tradiční floristická výstava jarních květin. A také na Svatební show, která se konala v květnu. Své návštěvníky si našla i výstava děl naivního malíře pana Jana Hrušky a 1. mezinárodní sympozium naivních umělců. Příjemně překvapeni jsme zvýšeným zájmem slovenských návštěvníků, kteří k nám přijížděli především jako individuální návštěvníci,“ doplnila Martina Medková Rudolfová.

### Zámek Kunštát

Významnou sezónu zažil letos zámek v Kunštátě, neboť po celé republice i zde probíhal Rok pánů z Kunštátu, přičemž přímo na zámku se konalo několik akcí a především zde byla otevřena zbrusu nová expozice. To vše se odrazilo i v návštěvnosti, která podle kastelána Radima Štěpána poprvé od zpřístupnění zámku v roce 2005 přesáhla 10 tisíc osob. „Můžeme říci, že je to pro nás pro nás magické číslo. Ve srovnání s rokem 2013 znamená nárůst návštěvnosti o více než 50 procent. Významně narostl zájem odborné veřejnosti, a to v souvislosti s otevřením nové expozice V erbu tří pruhů - páni z Kunštátu a jejich hrad. Ubylo hromadných organizovaných zájezdů, přibylo individuálních návštěvníků, včetně rodin s dětmi. U zahraničních návštěvníků převažuje polská a slovenská národnost, počet těchto návštěvníků rovněž vzrůstá,“ popsal aktuální trendy v návštěvnosti kunštátský kastelán. 

Téměř všechny kulturní akce probíhající na zámku v Kunštátě byly v letošním roce koncipovány právě s ohledem na Rok pánů z Kunštátu a setkaly se s příznivou odezvou. Jednoznačně největší návštěvnost i odezvu měla Hradozámecká noc pro pány z Kunštátu. „V neposlední řadě bych ještě zmínil hudební cyklus Půlnoční Bach, kdy Bachovy hudební kompozice rozezněly netradiční zámecké prostory - zámeckou konírnu a zámeckou střelnici - a setkaly se s nadšeným přijetím publika. A to je pro nás, pro zaměstnance kunštátského zámku, tou největší odměnou i povzbuzením do dalších let,“ dodal Radim Štěpán.

### Zámek Boskovice

Jako uspokojující označila letošní sezónu také Kateřina Klementová z boskovického zámku, který provozují majitelé - rodina Mensdorff-Pouilly. Na zámek letos zavítalo také více než 10 tisíc návštěvníků, což je podobný stav jako v asi čtyřech předchozích letech. Sezóna ani zde ještě není úplně u konce, dalších asi 400 lidí na zámek obvykle přijde využít speciálního programu při vánočních kostýmovaných prohlídkách, které na zámku připravují ve spolupráci s divadelní a šermířskou společností Gonfanon. Okolo 400 lidí přišlo do zámeckého areálu také na Svatohubertské slavnosti, asi polovina z nich se vydala i na prohlídku zámeckých interiérů. 

„Cizinců jsme v letošním roce moc nezaznamenali, měli jsme asi 3 zájezdy rakouských důchodců, zájem měli turisté z Polska a nejvíce jsme zaznamenali návštěvníků ze Slovenska,“ potvrdila zájem východních sousedů také za boskovický zámek Kateřina Klementová.

Spokojeni zde byli i s kulturními akcemi. Největší zájem je vždy o festival Ibérica, dále o zmiňované Svatohubertské slavnosti, vánoční prohlídky a z akcí pro děti zejména o prázdninové pohádky na nádvoří a Halloween na konci října.

### Hrad Boskovice 

Lepší sezónu než vloni zaznamenal také provozovatel boskovického hradu Jiří Mazal. „Velký vliv mělo počasí, otevřeli jsme o měsíc dřív než loni. Nárůst není velký, ale lepší to bylo určitě. Pokračuje bohužel velký pokles zájmu ze strany škol. Nárůst jsem zaznamenal letos u polských turistů. Jsme na to připraveni, máme pro ně texty v polštině, jen jsme je museli namnožit,“ uvedl kastelán Jiří Mazal. Z akcí byl podle něj standardně největší zájem o festival Boskovice, který pořádá sdružení Unijazz, a kdy  se na hradě odehrávají sobotní divadelní představení.

### Zámek Letovice

Sezóna proběhla celkově velmi dobře také podle majitele letovického zámku Bohumila Vavříčka. „Návštěvnost byla asi stejná jako vloni. Navyšuje se zájem o burzy, které zde na zámku pořádáme, a určitě prospívá, že stále přicházíme s něčím novým a otevírám i další rekonstruované komnaty,“ vyjádřil se Bohumil Vavříček.

### Synagoga Boskovice

Vedle zámků a hradu projevují milovníci památek velký zájem také o boskovickou synagogu a nově také o zrekonstruovaný židovský obecní dům. „Návštěvnost synagogy přesáhla 8 tisíc návštěvníků, což je o 1 400 návštěvníků více než v minulém roce. Židovský obecní dům navštívilo od 26. června 1 500 návštěvníků,“ informovala Dagmar Hamalová, ředitelka boskovického muzea, které oba objekty provozuje. Na zvýšení návštěvnosti synagogy se podle ní odrazilo, že zde byla otevřena nová expozice a také právě zpřístupnění bývalého židovského obecního domu veřejnosti. Vysoká byla návštěvnost besed určených školám k výstavě o Anně Frankové.


