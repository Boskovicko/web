---
title: Umělé překážky záměrně zpomalují provoz na silnicích
authors: Miroslava Krajíčková
category: zpravodajství
tags: 
- 46-2014
- Boskovicko
- doprava
---
Ostrůvek uprostřed jízdních pruhů v Boskovicích na Sušilově ulici, zúžení silnice u přechodů na Sokolské nebo Komenského, ale také třeba zelené balisety na křižovatce před Sebranicemi, to jsou příklady některých silničních úprav na Boskovicku. Objevují se však po celé republice i Evropě. Řidiči z nich většinou moc radost nemají, proč? Zdržují. A právě to je důvod, proč se na silnicích čím dál častěji objevují. 

Jako další lze jmenovat klasické retardéry nebo vyvýšené přechody pro chodce, ale také chodníky vysunuté u přechodu půl metru do silnice, nebo vozovka záměrně se klikatící do esíčka. „Všechny takto vytvořené překážky mají pozitivní vliv na nehodovost“, uvedl blanenský policejní mluvčí Petr Nečesánek a pokračoval, že vždy donutí řidiče zpomalit. „Největší efekt mají tzv. zvýšená plata, ta jsou bohužel finančně nejnáročnější. Ale jakákoliv snaha obce či města udělat komunikaci bezpečnější, má smysl,“ dodal.

S uměle vytvořenými překážkami, které mají za úkol zpomalit provoz, se měl možnost už setkat každý řidič i chodec. Od ledna 2001 je v českých pravidlech silničního provozu zmiňován výraz jako zpomalovací práh nebo také příčný práh, všem dobře známý retardér. Technické názvosloví přitom definuje zpomalovací práh jako stavebně-dopravní zařízení ke snížení nežádoucí rychlosti vozidel nebo na místních komunikacích k dodržování dovolené rychlosti vozidel. To působí na řidiče nejen opticky a zvukově, ale především fyzicky umělou změnou výškových podmínek na vozovce, která ovlivní průjezd vozidla. 

Prahy se začaly jako první používat zejména v obytných zónách. Jejich výhodou bylo a je rychlé a bezproblémové umístění na vozovku nebo odstranění z ní. Mnoho motoristů ale i lidí, kteří bydlí v blízkosti jejich položení, je nemá v oblibě. Při zpomalování a zrychlování vzniká zbytečný hluk, roste spotřeba paliva a s tím i množství exhalací, zpomalit kvůli nim je třeba i v noci, kdy kolem nikdo není. Náročnější je také odklízení sněhu. 

Komplikace pak tyto úpravy působí především řidičům větších vozidel. „Často jako řidič autobusu jezdím nejen po Boskovicku, ale také do zahraničí,“ uvedl Antonín Němec, řidič a spolumajitel autobusové dopravy a pokračoval, že umělé překážky na silnicích vnímá jako nedostatky. „Třeba kruhový objezd v Rájci Jestřebí jeden náš autobus neprojede, protože se tam nestočí. Nebo zelené umělé patníky na výjezdu od Boskovic na hlavní I/43 dělají toto místo spíše nepřehledné, lidé pak dávají větší pozor na nové značení než na samotný provoz a řidiči s větším strojem mají co dělat, aby se do pruhů vůbec vešli. Však už jsou některé patníky ohnuté. Všichni jsme doufali, že tuto křižovatku vyřeší stejně jako v Lipůvce, bohužel se tak nestalo,“ posteskl si Němec.

Nově dvě umělé překážky vyrostly například ve Velkých Opatovicích, z toho jedna v blízkosti mateřské školy. „Zbudovány byly právě pro zpomalení jízdy a tím pro větší bezpečnost dětí a chodců obecně, přestože někteří řidiči se domnívají, že jsou zbytečné,“ uvedl starosta Jiří Bělehrádek. Každé město či obec se však snaží situaci bezpečnosti řešit po svém. V Olešnici dali na průtahu městem přednost panelům s měřičem rychlosti. „Velmi se nám to osvědčilo, řidiči na ,radary‘ reagují výrazným zpomalením,“ pochválil si starosta Zdeněk Peša. 

V Boskovicích v poslední době procházejí úpravami některé přechody pro chodce. Jak uvedl Petr Zouhar, investiční referent boskovického odboru majetku, všechny jsou součástí návrhu bezbariérových tras, vyplývající z Generelu dopravy města Boskovic z roku 2010. V tomto materiálu jsou z pohledu dopravy ve městě popsána všechna kolizní místa. „Hlavním záměrem je upravit a osvětlit frekventované přechody přes krajskou komunikaci II/150, tedy na ulicích Otakara Kubína, Komenského, Kpt. Jaroše a Sušilově. Obecně technické požadavky zabezpečující bezbariérové užívání staveb mimo jiné stanoví maximálně možnou délku přechodu a z toho  pak vyplývá například zúžení vozovky nebo stavba ostrůvku, což má samozřejmě také za úkol zpomalit dopravu ve městě. Na této silnici zbývá příští rok upravit ještě přechod pro chodce u nemocnice, kde je také projektantem navržen ostrůvek. Upraven a osvětlen by měl být i nevyhovující přechod u pošty,“  popsal situaci Zouhar. Boskovický tiskový mluvčí Jaroslav Parma doplnil, že na postup rekonstrukcí má vliv financování staveb, především získání dotací. „Město například podalo žádost o dotaci na bezbariérové úpravy přechodů na ulici Komenského (u prodejny Albert a u Autosalonu Auteco) a na opravu chodníku podél parkoviště. Z důvodu velkého počtu žádostí však nebyla na výše uvedenou akci dotace poskytnuta, proto vedení města přistoupilo pouze k úpravě přechodů a realizaci opravy chodníku podél parkoviště odložilo,“ vysvětlil. 

Doufejme, že v okamžiku, kdy dojde i na opravy tohoto chodníku, bude do úprav zahrnuto i vyřešení přístupu na tamní autobusovou zastávku. „Zmíněné bezbariérové úpravy přechodů byly provedeny od 1. září do 31. října. Přitom byly zkráceny na vyhláškou požadovanou maximální délku a z rozpočtu města na tuto akci šla částka málo přes milion korun,“ doplnil dále Parma.


