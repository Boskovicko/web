---
title: Víkend s pohádkovým překvapením si užili
authors: Dagmar Žáčková, Ladislava Nárožná
category: napsali nám
tags: 
- 46-2014
- Boskovice
---
Do nového školního roku jsme na naší škole vykročili s předsevzetím, že se budeme více věnovat mimoškolním pohybovým aktivitám. S žáky navštěvujeme městské lázně a pořádáme cyklovýlety. Poslední říjnový víkend jsme pro skupinu žáků z naší školy uspořádali akci pod názvem Umíš se o sebe postarat?

Cílem tohoto pobytu bylo zvládnout odloučení od rodiny, upevnit samostatnost, zodpovědnost za své jednání  a zvyšovat fyzickou kondici. Pobyt plnil i úkoly Minimálního preventivního programu, kdy jsme se snažili dětem nastínit plnohodnotné trávení volného času.

Žáci museli zvládnout nákup potravin na celý víkend a běžné domácí činnosti – povlečení peřin, chystání svačin a snídaní, udržování pořádku včetně umývání nádobí.

Celou sobotu jsme pak měli v trampském duchu, kdy jsme se pěšky vydali na celodenní túru do obce Suchý. Cestou děti plnily různé úkoly. Oběd jsme měli připravený v penzionu Athéna a po něm  jsme se vydali na pohádkovou stezku lesem. Na jednotlivých stanovištích nás vítaly pohádkové postavy, u nichž děti rovněž plnily úkoly a dostávaly odměny. Velký ohlas u dětí měl večerní táborák spojený s opékáním párků a zpěvem s kytarou.

Rádi bychom touto cestou vyslovili poděkování vedení penzionu Athéna, které nám umožnilo účast na zmiňované stezce a poskytlo nám zázemí pro naši akci. Dle ohlasů dětí i rodičů se náš „říjnový víkend“ velmi vydařil a už se těšíme na další naplánované aktivity.           


