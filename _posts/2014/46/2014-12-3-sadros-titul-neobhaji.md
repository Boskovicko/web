---
title: Sadros Boskovice letos titul neobhájí
cover-photo: http://i.zoul.cz/OiO65qS.jpg
authors: Lubomír Slezák
category: sport
tags: 
- 46-2014
- Boskovice
- Brno
- fotbal
---
V pondělí 17. listopadu se uskutečnila druhá, tedy semifinálová kvalifikace o přímý postup na Final 4 Mistrovství ČR v malé kopané, které se uskuteční 24. ledna 2015 v Milovicích. Moravská skupina se hrála v Brně, ta česká v Příbrami.

V semifinále se představila kompletní čtyřka účastníku letošního Final 4, ale ani jednomu týmu se nepodařilo svůj postup zopakovat. Mistrovský Sokol BK Sadros Boskovice prohrál oba své zápasy a se skóre 3:12 obsadil poslední příčku. Nevedlo se ani brněnskému RKM, tedy úřadujícímu vicemistrovi ČR. Ten se nakonec díval na záda celku Vysočina Prachárna, který slaví svůj premiérový postup na závěrečný turnaj.

V příbramské kvalifikaci skončila i FC Laguna Pardubice, která prohrála oba své zápasy, byť velice těsnými výsledky. Nepostoupil ani FC Union Brdy Příbram, který skončil nakonec druhý ve skupině B.

Z postupujících účastníků se do Final 4 už jednou dostali FK Klasici Jihlava, kteří v roce 2013 skončili druzí, hráči pražského AUDI United se ve stejném roce radovali ze zisku bronzových medailí. SOME Vysočina Prachárna a Gamblers Most jsou v tomto ohledu úplnými nováčky, nicméně si za své výkony v obou fázích kvalifikace postup zcela jistě zaslouží.

Semifinále Brno:

Skupina A: Sokol BK Sadros Boskovice - Woolloomooloo Bay Vel. Meziříčí 2:5, Boskovice - FC Klasici Jihlava 1:7, Vel. Meziříčí - Jihlava 1:3.

1. Jihlava 	2 2 0 0 	10:2 	6
2. V. Meziříčí 	2 1 0 1 	6:5 	3
3. Boskovice 	2 0 0 2 	3:12 	0 

Skupina B: RKM Royal Day Brno - SOME Vysočina Prachárna 6:3, Brno - 1. FC Bari Kopřivnice 1:2, Vysočina - Kopřivnice 11:4.

1. Vysočina 	2 1 0 1 	14:10 	3
2. Brno 	2 1 0 1 	7:5 	3
3. Kopřivnice 	2 1 0 1 	6:12 	3

„Pro nás už byl postup do semifinále úspěchem, Jihlava vyhrála naši skupinu zaslouženě,“ zhodnotil semifinále hráč Sadosu Ondřej Paděra, který se představí i v reprezentaci na Mistrovství Evropy v Černé Hoře.


