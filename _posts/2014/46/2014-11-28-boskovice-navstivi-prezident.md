---
title: Boskovice příští týden navštíví prezident
authors: Andrea Šrámková
category: zpravodajství
tags: 
- 46-2014
- Boskovice
---
Prezident České republiky Miloš Zeman zavítá do Boskovic. Stane se tak ve středu 3. prosince na závěr jeho třídenní cesty na jižní Moravu.

Prezidentova cesta do Jihomoravského kraje však začne už v pondělí 1. prosince a zahájí ji setkání s hejtmanem Michalem Haškem. „První den navštíví prezident například Blansko, v úterý potom jmenujme Židlochovice a třetí den stráví v Boskovicích. Všude proběhnou setkání s představiteli měst, ale i s občany,“ uvedl mluvčí prezidenta Jiří Ovčáček s tím, že jedním z blanenských zastavení se stane prohlídka areálu ČKD, vyrábějící vodní turbíny a další zařízení pro elektrárny.

Také v Boskovicích se hlava státu setká s vedením města, na programu je pak návštěva Dětské léčebny pohybových poruch na ulici Bedřicha Smetany a Miloš Zeman s doprovodem by si měl prohlédnout i areál společnosti LANIK. „Ohledně setkání s občany zůstávají zatím dvě varianty místa, kde k němu dojde - zda na Masarykově náměstí, nebo v Zámeckém skleníku,“ prozradil boskovický tiskový mluvčí Jaroslav Parma. Pro slavnostní oběd byla vybrána restaurace Pod Zámkem. Přesné časové údaje o průběhu prezidentovy návštěvy jsou zatím tajné. „Před odjezdem do Prahy se v Boskovicích ještě uskuteční závěrečná tisková konference s panem prezidentem a s hejtmanem Michalem Haškem, která program na jižní Moravě ukončí,“ doplnil prezidentský mluvčí.

Do Jihomoravského kraje  Zeman přijíždí zhruba po roce, ale při minulé návštěvě se už Blanensko nevešlo do časového rozvrhu. Jeho program se odehrával především v Brně, Znojmě, Vyškově, Hodoníně a Kyjově. „Návrh na místa, která by mohl prezident navštívit, vypracovává kraj. Vychází se především z minulých návštěv. Každý rok až do konce volebního období navštíví některou část regionu,“ sdělil na závěr Jiří Ovčáček. Boskovice zažily prezidentskou návštěvu teprve dvakrát. V roce 1929 sem zavítal Tomáš Garique Masaryk a poté až v roce 2007 Václav Klaus.


