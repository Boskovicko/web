---
title: "Sonda teen: jednotné přijímačky"
authors: Ludmila Dobrozemská
category: publicistika
tags: 
- 46-2014
- sonda teen
---
Jaký máš názor na znovuzavedení jednotných přijímacích zkoušek na střední školy?

### Žaneta, 14 let

Je to divné protože každá škola je jiná a je třeba blbost, aby gymply měly stejné přijímačky jako třeba hotelnictví.

### Barbora, 15 let

Myslím, že když je každá škola na jiné úrovni, měly by být i přijímačky na jiné úrovni. Sama chodím na gympl a asi těžko se dají naše přijímačky sjednotit třeba s odborně zaměřenými školami.

### Vojta, 16 let

Myslím, že každá škola má jiné požadavky na studenta, tak bych je nezaváděl.

### Lucie, 17 let

Nesouhlasím s tím, někteří studenti na základní škole nemusí mít dobré známky, takže přijímačky udělat nemusí, ale na střední se můžou o dost zlepšit. Vzpomínám si, když jsem dělala přijímačky, že jsem byla tak vynervovaná, že jsem na otázky, co bych normálně hned věděla, neodpověděla vůbec nebo zapomněla odpovědi. Proto by to na všech školách být nemuselo. Jak je to teď, se mi to zdá dobré.

### Veronika, 20 let

Myslím, že střední škola je určitý mezník. Většina lidí v 15 letech vůbec neví, co to vlastně jde studovat a nakonec se tím většina ani neživí. Je to jedno, koho kam přijmou, proto mi přijímací zkoušky přijdou jako nesmysl. Když žák školu nezvládá a je si toho vědom, tak může jít přece jinam.

### Jana, 22 let

Jsem pro zavedení jednotných zkoušek. Učivo základních škol je stejné pro všechny, takže by měli mít všichni srovnatelné znalosti.

### David, 23 let

Zrovna na přijímačky na střední školu mi přijde, že by si to měla dělat každá škola naprosto sama. Ale věřím, že je to těžké, protože jeden ředitel ze střední mi řekl, že studenti prostě nejsou, a tak musí brát všechny, tedy i ty, kteří by neměli před pár lety šanci se na školu dostat. Jinak si myslím, že je hloupé zkoušet kuchaře z toho samého, jako např. studenta průmyslové školy.

