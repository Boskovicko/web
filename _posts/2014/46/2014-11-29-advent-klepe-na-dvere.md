---
title: Advent klepe na dveře, přináší s sebou předvánoční jarmarky, výstavy a dílny
authors: Anna Dudková
category: zpravodajství
tags: 
- 46-2014
- Boskovicko
---
Přichází advent a s ním množství příjemných zážitků a příležitostí k setkávání. V regionu proběhne řada výstav, jarmarků a dalších akcí, navozujících atmosféru blížících se Vánoc.

K prvním předvánočním akcím patří Dny adventní vazby v Boskovicích na Šmelcovně 26. a 27. listopadu od 12 do 18 hodin, kde si bude každý moci vyrobit rostlinnou dekoraci podle svých představ. Pokud by někomu vlastnoručně vyrobené věnce nestačily, může navštívit třeba letovickou Městskou knihovnu, kde bude od 1. do 19. prosince probíhat prodejní výstava vánočních květinových dekorací a vazeb. Ještě před ní však návštěvníci knihovny mohou využít možnost pořídit zde některý z vánočních dárků, v pátek 28. listopadu mezi 13 a 17 hodinou zde totiž pod názvem Vánoce začínají v knihovně proběhne první předvánoční jarmark. Kdo nerad nakupuje vánoční dárky v supermarketech, může vyrazit i na další větší či menší trhy a jarmarky. Další přinese hned sobota 29. listopadu, kdy ve Velkých Opatovicích proběhnou adventní trhy v Moravském kartografickém centru. Zároveň se tam uskuteční soutěž o nejkrásněji nazdobené perníčky. V Doubravici se bude konat už pátý ročník vánočního jarmarku v neděli 30. listopadu od 10 do 16 hodin v kulturním domě. Ve stejný den proběhnou vánoční trhy na náměstí v Olešnici, kde již tradičně program doplní přehlídka dravých ptáků a vánoční dílničky v komunitním centru Rafael. Na návštěvníky se v neděli 30. listopadu těší i ve Valchově, kde připravili IX. ročník Adventní rukodělná dílny a velkého jarmarku řemesel. doprovodí ho navíc prodej tradičních zabijačkových pochoutek nebo kavárna. Příležitost nakoupit vánoční dárky dostanou v neděli i Drnovičtí v Lidovém domě. Děti se mohou těšit mimo jiné na vánoční dílničku.

K tradici dvoudenních vánočních jarmarků se vrátily Boskovice. Letošní trhy na Masarykově náměstí zde proběhnou v pátek 12. a v sobotu  13. prosince.

Lysický zámek si pro návštěvníky připravil Advent na zámku, kdy zde ve dnech 29. a 30. listopadu nabídnou prohlídky vánočně vyzdobených interiérů, adventní dílnu a malý jarmark na nádvoří zámku, což ještě doplní přehlídka různě zdobených vánočních stromečků.

V letovické galerii Domino se připojí k vánoční atmosféře výstavou betlémů, historických dřevěných hraček a vánoční výzdoby, jejíž vernisáž proběhne v pátek 12. prosince o půl šesté. A vánoční výstavu přichystali i na Suchém v mateřské škole na víkend 13. a 14. prosince.

A jelikož se blíží svátek svatého Mikuláše, už tento víkend si mohou první nedočkavci přijít pro nadílku do Olešnice, kde se Mikuláš se svojí družinou zastaví už 29. listopadu u hasičárny.


