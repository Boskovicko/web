---
title: Sametová pravda
authors: Petr Meluzín
category: publicistika
tags: 
- 46-2014
- sloupek
---
Nejsem přítelem nadšených oslav a vzletných projevů, tak jsem v pondělí zůstal raději doma. Dnes jsem si prohlédl alespoň krásné černobílé fotografie z odhalení památníku 17. listopadu pod kostelem svatého Jakuba. Po chvíli jsem však začal mít pocit, že jsem to zažil už mnohokrát. Uniformovaná mládež se šátky kolem krku, řečníci s patetickým výrazem tváře, muzika vyhrává, pravda, místo dechovky kytara, místo lampionů svíčky, ale ta podobnost… Zvedá se vám tlak? Máte rudo před očima a skřípete zuby? Co si to ten h… dovoluje!! Výborně, máte dobře našlápnuto udělat si ze sametu zlaté tele, které si, při vousu proroka Mohameda, nikdo nesmí dovolit pošpinit!

Jenže dějiny, jak praví staré pořekadlo, píší vítězové, což jsou v tomto případě především všemi milovaní Václav Klaus a Miloš Zeman. Ano, právě náš prezident, kterého v duchu hesla „Nejsme jako oni“ zasypali letos mladí lidé na Albertově vejci. Trefili při tom hlavy tří dalších států. Ještě že se nestřílelo. Kromě vtipných transparentů se navíc na Národní třídě při protimilošovské demonstraci (pořádané mimochodem šéfem známé PR agentury) objevila hesla stejně vulgární jako propírané Zemanovy výroky. Pardon, ale tohle mi k důstojné připomínce té nádherné doby plné nadějí, kdy jsme k sobě na chvíli byli mnohem laskavější a vstřícnější, opravdu nesedí. Pravda, vrhači vajec tehdy ještě nebyli na světě…

Ale zpět k dějinám. Karel Kryl velmi brzy pochopil, že něco není v pořádku, jeho kritické články mu však kromě regionálních novin v Náchodě a Kroměříži tehdy nikdo neotiskl. Dnes se ale díky internetu objevuje stále víc informací, které s oficiální verzí příliš neladí. Když agent StB Zifčák v Českém rozhlase tvrdí, že celá akce byla naplánována komunisty s cílem změnit režim ve stylu perestrojky, můžete se pohrdavě ušklíbnout. Pokud ale totéž tvrdí bývalý studentský vůdce Martin Mejstřík a především disident a pozdější pracovník BIS Jan Schneider, je to už důvod alespoň k zamyšlení.

Tehdy v listopadu jsem se nakrátko stal aktivistou. Na zakládající schůzi Občanského fóra si vedle mě sedl člen závodního výboru KSČ, který ten den stihl vrátit stranickou legitimaci, a nabídl mi tykání. Na žádnou další schůzi jsem už nešel. Asi to byla chyba. On se brzy stal generálním ředitelem. Později si celou firmu koupili předlistopadoví členové vedení. Štěstí zkrátka přeje připraveným a soudruzi zjevně připravení byli. Že by ojedinělý případ?

Listopad 89 v každém případě ukončil ponižující vládu jedné strany, celá pravda o něm však nemusí být sametová. Nevím, nakolik se liší od mediální verze, ale jsem si jist, že je lepší ji poznat než se zuby nehty držet iluzí. A v tom nám oslavy ani nové památníky nepomohou. 


