---
title: "Psali jsme v roce 2001: Samosprávné kraje a boj o pověřený úřad"
cover-photo: http://i.imgur.com/4eVi3C3.jpg
authors: Jitka Melkusová
category: publicistika
tags: 
- 46-2014
- 25 let Boskovicka
---
Nové tisíciletí. Skutečně nové tisíciletí? Ono se totiž slavilo nadvakrát. Je začátkem nového tisíciletí nula nebo jednička? 

Celou zemí tehdy cloumal spor v České televizi. Lidé najednou zjistili, že i když je zpravodajství zase tak moc nezajímá, vlastně jim chybí. Chybí jim relevantní informace o sporu samém. A nás v novinách potěšilo, že to zjistili. Že si uvědomili, že by jim práce zpravodajců mohla chybět.

Vznikly kraje (původně navržený název Brněnský kraj se změnil na Jihomoravský) a předávaly se pravomoci, objevily se i mezery. Například financování charitních a sociálních zařízení. Ty mají ostatně problémy s rozpočty dodnes. Okresní úřady vstoupily do režimu postupného zanikání. Přišly především o právní subjektivitu, naopak převzaly referát školství či vystavování průkazů totožnosti, jež poté převezmou pověřené úřady třetího stupně. Ty ale ještě nevznikly, naopak, o ty nastal velký boj. Ambiciózní Letovice v osobě tehdejšího starosty Josefa Novotného si takto například rozkmotřily všechny kolegy. 

Zde je na místě vysvětlení: potřeba decentralizace vedla ke změně státoprávního uspořádání. Vznikly „samosprávné“ kraje, náplň zanikajících okresních úřadů se dělila směrem nahoru (krajům) a směrem dolů - k teprve vznikajícím pověřeným úřadům třetího stupně. No a o ten usilovaly i Letovice. Zatímco dvacetitisícovému Blansku vcelku logicky náležela jižní polovina okresu s přibližně padesátitisícovým osazenstvem, Boskovicím si v té době nikdo netroufl upírat „právo“ (poté, co se k nim nevrátila pozice okresního města) na severní polovinu okresu se stejným počtem obyvatel, Letovice se snažily vrazit klín do nově vznikajícího systému a „lanařily“ Velkoopatovické, Olešnické, Kunštátské, ale i Jevíčské a okolí. Vše probíhalo velmi demokraticky, ministerstvo říkalo - domluvte se! Zasedala zastupitelstva a vznikala stanoviska. Několikrát do roka. Vše vyvrcholilo zvláštní situací, kdy na Moravskotřebovsku jednala zastupitelstva o tom, zda chtějí patřit ke kraji Pardubickému či Olomouckému. Světe div se, Jevíčští chtěli - proti historii a tlaku části obyvatel - do Olomouce. Tím „utřely“ i Letovice. Nakonec v kraji vzniklo 19 pověřených úřadů.

No, byla to divoká doba. Některé subjekty, ale především osobnosti v poli politickém a podnikatelském, zjišťovaly, že za určitých okolností můžou skutečně všechno. Proto máme tolik krajů, proto je tolik animozity a nelogičnosti v systému. Vesele se porcovali medvědi, lobbisté ústy svých politiků přesouvali kapitál a s úsměvem tvrdili, že to je legitimní. 

Zveřejnili jsme rozhovor s bývalým ministrem vnitra Václavem Grulichem. Starostové žádali kraj, aby R43 zařadil mezi priority. Boskovičtí usilovali o návrat statusu 1. třídy silnici z Prostějova na Vaculku, která od Vaculky na západ zůstala jedničkou. Okres Blansko měl nejméně nezaměstnaných na celé Moravě. Ale - přišlo propouštění ve Svitávce, 200 lidí naráz bylo bez práce. Ale - přiznalo se, že region nemá dostatek učebních oborů na kovoobrábění. Ale - Kras Haka padl do konkurzu. Zavřeli pilu v Šebetově. V Blansku vznikl první exekutorský úřad. Telefonní čísla dostala současný tvar - z šestičíslí se přešlo na devítičíslí.

V Blansku otevřeli lůžkové rehabilitační oddělení. Na rekonstrukci operačních sálů v Boskovicích vyčlenil stát ze svého rozpočtu 19,5 mil. korun, na vybudování domova důchodců v Blansku 44 milionů, rekonstrukci domova důchodců v Boskovicích 25 milionů, obchodní akademie v Blansku získala 25 milionů. 

Boskovice zahájily rekonstrukci skleníku, za 20 milionů se do toho pustil Ekoingstav (aby zakrátko zanikl). Dále v dražbě za 6,2 mil. korun koupily bývalé domácí potřeby s tím, že v nich bude knihovna, případně „tržnice s kultivovaným prostředím“ (Dohnálek st.). Za krátký čas ale začalo v budově vznikat výstavní a kontraktační centrum pro podnikatele, které slavnostně otevřelo v září pod názvem JAMAS. O Plačkově ulici se rozhodlo, že bude bez aut.

Bramboráři sdělili veřejnosti, že se před 10 lety pěstovalo desetkrát více brambor. Světem cloumala nemoc šílených krav, chovatelé se intenzivně se připravovali na příchod slintavky a kulhavky.

Bývalá starostka Blanska Věra Vachová byla odsouzena za pomluvu, uspěla ale s odvoláním a krajský soud věc vrátil zpět k rozšíření šetření. Ve vězení skončil bratr Miroslava Orla Jiří. 

Byly zahájeny restaurátorské práce na výmalbě synagogy, které v průběhu roku vedl Václav Holoubek. Židovská obec na ně získala dotaci 3 miliony korun z amerického Word Monuments Fund, což bylo vnímáno jako unikát. Velký vliv na získání tohoto finančního přínosu měl Charles Ticho, s nímž jsme zpracovali rozhovor. Do boskovického gymnázia dojížděl Jaroslav Achab Haidler, který vyučoval hebrejštinu. Účelem bylo zaevidovat všechny hroby židovského hřbitova. Byla zahájena stavba obchodně společenského centra Modrá věž, ve Valchově postavili novou kapli. V létě se děly soutěže typu Vrchní, prchni, vodní lávka, otevřela se rozhledna ve Veselici, ve westernovém městečku se konalo už třetí rodeo. V Letovicích otevřeli klub maminek, Alexander Kálnoky získal letovický zámek a ministr obrany Tvrdík šmejdil regionem ve snaze zachránit ADAST a najít uživatele supertajného vládního bunkru ve Vejpustku. 

Na pokračování jsme v průběhu roku zveřejňovali rodinnou Kroniku Františka Špičky (nar. 1860) z Cetkovic, kterou napsal v letech 1916 - 1922, dále Boskovický zpěvníček Oldřicha Sirovátky z roku 1953 a sbírku pověstí Soni Paroulkové z Borotína nazvanou O šesti mládencích a další pověsti z Drahanské vrchoviny. Senátor Bělehrádek pokračoval v roli zpravodajce ze senátního dění, čímž rozšiřoval obzor našich čtenářů.

V průběhu roku pracovali v RN Boskovicko Leona Paroulková, Petr Kafka, Václav Stoupal a Libor Ždánský.

### Boskovice se snaží získat pro silnici číslo 150 zpátky status první třídy

43/2001 BOSKOVICE (zyl) – Boskovice se snaží zvrátit rozhodnutí ministerstva dopravy ohledně strategické silnice II/150, která protíná Boskovice směrem na Hanou. To ... zařadilo část této komunikace do první třídy (I/19), ovšem pouze tu část, která vede z Havlíčkova Brodu ke křižovatce Vaculka v Sebranicích. Úspěch tak slavily aktivity okresních úřadů a jednotlivých obcí ze Žďárska či Novoměstska...

Obce a okresy se snažily o změnu statusu silnice ještě před změnou správního systému, neboť silnice II. a III. třídy byly 1. října převedeny do vlastnictví krajů. Změna statusu na silnici první třídy by tak dnes znamenala převod vlastnictví zpět na stát. Obce si od převedení silnice slibují zejména větší investice do oprav.

Pro Boskovice je tato silnice páteřní komunikací, spojuje město s Vysočinou a Hanou. Před jejím přeřazením do druhé třídy v roce devadesát osm patřila bývalá I/18 k nejdelší silnici první třídy v republice - vede od Benešova u Prahy až k hranicím se Slovenskem. V blanenském okrese má délku více než 36 kilometrů, prochází Kunštátem, Boskovicemi a pokračuje směrem na východ na Prostějov, Valašské Meziříčí a hraničním přechodem Bumbálka ústí na Slovensko. Byla proto léta i hlavní armádní silnicí.

Přeřazení silnice do druhé třídy před třemi lety signalizovalo nižší dopravní význam komunikace pro stát a hlavně omezený příjem investic. Boskovice se od té doby marně snaží dosáhnout narovnání nebezpečné klikatice v úseku Mladkov - Boskovice. ...
Zejména kvůli náročné zimní údržbě v oblastech kolem 600 metrů nad mořem stačí silničářům peníze pouze na nejnutnější opravy, a proto jsou silnice na okrese v bídném stavu. ...

Minulý týden proto odeslala boskovická radnice dopis na ministerstvo dopravy, v němž vyjadřuje nesouhlas s rozhodnutím a požaduje prodloužení jedničky až do Prostějova. Ve svém stanovisku starosta Josef Dohnálek uvádí, že v okrese Blansko je dopravní zatížení stopadesátky v porovnání s I/19 (bývalou I/18) v průměru dvojnásobné a v Boskovicích dokonce desetinásobné. ...

### Občané Boskovicka požadují, aby se výstavba R43 stala krajskou prioritou

50/2001 BOSKOVICE (Jim) – Jednoznačnou prioritu ve stavbě rychlostní komunikace R43 bez ohledu na to, že není vyřešen její průtah okolím Brna. Takové jsou požadavky a představy komunálních politiků Boskovicka. Ti v současné době nasazují všechny páky k tomu, aby byl tento požadavek přijat krajským zastupitelstvem a stavba silnice tak byla zařazena mezi priority. Tato, ale i další informace zazněly na třetím setkání občanů s politiky, které bylo tentokrát věnováno problematice dopravy v regionu a v Boskovicích. 

„R43 je životně důležitá pupeční šňůra, která by nás kvalitně mohla propojit se světem. Bývalá osmnáctka naprosto nepochopitelně končí u Vaculky,“ řekl Dohnálek. Ve stejném duchu hovořil i starosta Velkých Opatovic Jiří Bělehrádek. „R43 je rozhodující obchodní tepnou pro Velké Opatovice. Bez ní k nám nedostaneme investory,“ konstatoval s tím, že v cestě její výstavby by rozhodně neměla stát skutečnost, že dosud z různých důvodů není vyřešen problém jejího napojení na dopravu kolem Brna. 

Za stejně důležitý je však také považován návrat silnice 150 mezi silnice 1. třídy. S tím úzce souvisí její narovnání mezi Mladkovem a Boskovicemi. Podle slov starosty Dohnálka ale nelze počítat s podporou Prostějova, protože spojení na Boskovice a Vysočinu není pro Prostějov prioritou



