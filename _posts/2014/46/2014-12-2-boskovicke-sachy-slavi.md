---
title: Boskovický šach slavil narozeniny
cover-photo: http://i.imgur.com/2ObrR6D.jpg
authors: Lubomír Slezák
category: sport
tags: 
- 46-2014
- Boskovice
---
Boskovický klub oslavil dvacet let svého trvání originálním turnajem v baskickém šachu. Baskické šachy se hrají na dvou šachovnicích současně, oba soupeři bojují proti sobě ve dvou souběžně hraných partiích, jednou bílými a jednou černými figurami. Boskovice se tímto turnajem zároveň zapsaly do české šachové historie, vždyť podobná akce byla pravděpodobně první svého druhu v České republice.

Za šachovnice usedlo přes tři desítky nadšenců v čele s mezinárodním mistrem Neklanem Vyskočilem, který v sedmi kolech nasbíral 6,5 bodu a obsadil první místo. Zdatně mu sekundoval Slavomír Sremaňák, který skončil druhý. Rozhodl rozdíl jednoho bodu v pomocném hodnocení. Třetí místo vybojoval s velkým odstupem Milan Boháček, zástupce domácího oddílu.

Mezi okresními šachisty vynikli zejména bratři Mocové z Blanska, kteří obsadili 10. a 11. místo. Neztratil se ani Karel Němec ze Sloupu, který poskočil o rovných deset míst oproti nasazení. Nejlepším hráčem Boskovic se stal Milan Boháček, do první desítky se dostal ještě Dušan Dobeš, momentálně nejsilnější hráč Boskovic. Místa ve druhé desítce vybojovali Miroslav Veselý, ředitel turnaje Pavel Hubený a Filip Dvořáček, který letos oficiálně přestoupil do Prušánek.

Turnaj proběhl v přátelské a klidné atmosféře, každý z přítomných dostal na uvítanou i letáček se stručnou historií klubu a jeho největšími milníky. Pavel Hubený zpracoval klubovou historii podstatně obsáhleji a po korekturách bude k dispozici na webu boskovického šachu www.boskosachy.cz.


