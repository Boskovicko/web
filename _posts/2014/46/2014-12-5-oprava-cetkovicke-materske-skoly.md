---
title: Cetkovická mateřská škola dostane nový kabát
authors: Miroslava Krajíčková
category: zpravodajství
tags: 
- 46-2014
- Cetkovice
---
Především k úspoře energie a tím ke snížení nákladů na provoz má vést zateplení školky v Cetkovicích. Plánovaná rekonstrukce však pouze u zateplení nezůstane.

„Přistoupili jsme ke komplexní opravě,“ prozradil cetkovický starosta Petr Horák. „Dojde na zateplení celého vnějšího pláště včetně střechy a vyměněn bude otopný systém, ze kterého zbudou jen původní radiátory,“ objasnil dále starosta. O zateplení školky uvažovali už dříve. „Vše naráželo na fakt, že nebylo možné získat dotaci. Intenzivní práce na záměru začaly asi před dvěma roky, kdy byla obec nucena navýšit prostředky na stoupající energie do této příspěvkové organizace. Jednalo se o navýšení ročního rozpočtu o více jak 100 tisíc korun. Dále začal velký problém s rozvodem TUV a topení. To vede v zemních kanálech, kde jsou všechny trubky společně a hodně tam kondenzuje na jejich povrchu voda. Trubky již postupně začaly korodovat a objevovalo se několik poruch, které se velmi těžko v těchto kanálech hledaly. Proto jsme přistoupili ke komplexní opravě,“ pokračoval Horák.

Stavební úpravy jsou naplánovány tak, aby co nejméně narušily provoz školky. Po papírové fázi začne kolem školky rušno od dubna příštího roku. Na vnějším zateplení a kotelně se bude pracovat za běžného provozu, na samotných rozvodech od začátku prázdnin, kdy je provoz školky omezený. V srpnu by měly být již všechny práce hotové.

Celkový rozpočet na akci je 4,6 milionu korun, čtvrtinu bude obec hradit z vlastních zdrojů, na zbytek získala dotaci z operačního programu. Která firma se bude na opravách podílet zatím není jasné, protože ještě neskončilo výběrové řízení.


