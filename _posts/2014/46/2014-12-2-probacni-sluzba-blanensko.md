---
title: Probační a mediační služba se stará o pachatele i o oběti trestných činů
authors: Tomáš Trumpeš
category: zpravodajství
tags: 
- 46-2014
- Blanensko
---
Dohlížet nad výkonem alternativních trestů, pomáhat podmínečně trestaným či propuštěným vězňům s návratem do života, zprostředkovávat dialog mezi pachateli a jejich oběťmi – to vše má v popisu Probační a mediační služba České republiky (PMS).

Jedná se o státní organizaci, která stejně jako soudy a státní zastupitelství spadá pod správu ministerstva spravedlnosti. Ze zákona funguje všude tam, kde působí okresní soud. Tedy také v Blansku. Obě instituce nemusí nutně sídlit v téže budově, v případě Blanska tomu tak je. „Probační a mediační služba usiluje o zprostředkování účinného a společensky prospěšného řešení konfliktů spojených s trestnou činností a současně organizuje a zajišťuje efektivní a důstojný výkon alternativních trestů a opatření s důrazem na zájmy poškozených, ochranu komunity a prevenci kriminality,“ popisuje své poslání na svých internetových stránkách sama Probační a mediační služba. 

Latinské sloveso probāre znamená zkoušet či schvalovat. Významem probace je tedy právě jakási zkouška pro pachatele trestných činů, zkouška ve formě alternativního trestu. A právě nad ním dohlíží úředníci Probační a mediační služby. „Probační část naší práce znamená, že dohlížíme nad výkonem alternativních trestů. Ty mají spoustu různých definic, ale ta nejzákladnější zní, že je to trest, který není spojen s výkonem trestu odnětí svobody,“ vysvětlil pracovník blanenské služby Vlastimil Staněk.

Mezi alternativní tresty patří nejčastěji obecně prospěšné práce, které trestaní vykonávají pro městské či obecní úřady, podmíněné odsouzení s dohledem, dále pak domácí vězení. Dalším podobným typem trestu je třeba zákaz vstupu na sportovní a kulturní akce, zde může být příkladem zákaz vztahující se na sportovní fanoušky, kteří páchali trestnou činnost na stadionech. Zákaz se ale většinou nevztahuje na vstup na konkrétní stadion, spíše mají tito provinilci zakázány zápasy celé ligy a konkrétního týmu. A někdy mají dokonce úplně obecný zákaz návštěvy jakéhokoliv fotbalového utkání. „V případě nejrizikovějších zápasů se to často řeší také tak, že problémový fanoušek dostane na inkriminovaný zápasový čas stanovenou povinnost hlásit se na policejní stanici, takže zápas pak nemůže stihnout,“ popsal Vlastimil Staněk.

Dohled probačních úředníků může soud nařídit prakticky jakémukoliv odsouzenému, který dostane takzvanou podmínku. K výkonu podmíněného trestu pak patří i to, že se odsouzený musí pravidelně dostavovat k probačnímu úředníkovi. A ten s ním řeší jeho aktuální životní situaci, tedy kde a jak žije, s kým se stýká, popřípadě jestli užívá omamné látky, což je poměrně častý problém. U uživatelů drog probační pracovníci rovněž provádějí testování, jestli je osoba ve výkonu alternativního trestu takzvaně čistá. Kromě toho se snaží probační úředník trestaného také motivovat k tomu, aby plnil své povinnosti vůči poškozenému.

A zde přichází ke slovu další velice důležitá část činnosti, a to je právě mediace. „Mediace jako taková je vlastně osobní setkání pachatele a poškozeného. V rámci těchto jednání mají účastníci, v našem případě je to pachatel a oběť, prostor tváří v tvář vyjádřit svůj názor, emoce, hovořit o následcích trestného činu na jejich osobu, běžný život, ale i svá očekávání, jak následky zmírnit, odčinit. Často se řeší konkrétní kroky vedoucí k náhradě škody,“ přiblížil proces mediace Vlastimil Staněk. Práce probační a mediační služby má tak jak konkrétní praktický význam, tak také nezanedbatelný rozměr psychologický. 

Úředníci svou práci směřují nejen k pachatelům, ale pomoc nabízejí také obětem, pro které může být rovněž výhodná, a to opět jak z hlediska případného snazšího domožení se náhrad škody, tak z hlediska psychologického. „Pokud jde o samotnou mediaci, tedy o osobní setkání, tak ta je pro obě strany dobrovolná a samotný obsah či průběh jednání následně podléhá mlčenlivosti. Orgánů činným v trestním řízení odchází potom pouze zpráva o jejím výsledku,“ podotkl blanenský probační a mediační úředník.

Pachatel podle jeho zkušenosti také často až při setkání s obětí pochopí, co všechno poškozenému vlastně způsobil. Že kupříkladu u krádeže nejde jen o odcizenou věc, ale řadu dalších starostí spojených se spoluprací s policií a účast v trestním řízení. To všechno stojí poškozeného hodně času a nepříjemností.

S oběťmi ale pracují zaměstnanci PMS i samostatně. Před časem se zákonem O obětech trestných činů podrobněji stanovila pozice obětí v trestním řízení. „Oběti poučuje už policie, ale ti lidé jsou často ve stresové situaci a jsou rádi, že vše nějak sdělí, poučení podepíšou a mohou odejít. Pak se ale můžou obracet na nás a my jim pomůžeme zorientovat se v průběhu trestního řízení, popřípadě je odkážeme na jiné odborníky. Budou-li mít zájem, můžeme jim pomoct sepsat i takzvaná prohlášení oběti, kde už v klidu popíšou to, jak případ vidí a jaký na ně měl dopad. To se pak stává součástí trestního spisu,“ vysvětlil Vlastimil Staněk. 

Úředníci vstupují už do fáze přípravného trestního řízení konkrétního případu. A mohou mít nezanedbatelný vliv na to, jak toto řízení dopadne. Pokud se podaří dospět k dohodě mezi pachatelem a poškozeným, je to důležité pro další postup státního zastupitelství či soudu. „Pro nás je ale primární řešit konflikty mezi lidmi, jestli pak státní zástupce v případu rozhodne o odklonu, už není pro nás to hlavní,“ doplnil pracovník blanenské Probační a mediační služby. 

Díky přímému kontaktu s pachateli mohou mít úředníci této služby vliv i na samotný druh trestu. Kupříkladu u trestu obecně prospěšných prací je trest právě s probační a mediační službou předjednáván. „Obvykle už státní zástupce, když vidí, že podmínka by byla nedostatečná a bude navrhovat jiný alternativní trest, nás požádá o zprávu, kterou soudce dostane na stůl společně s celým případem. Nebo nás osloví až soud, než rozhodne, abychom posoudili, zda je trest obecně prospěšných prací vhodný, nebo ne. My posuzujeme, jestli pachatel už nějaký trest vykonal, zohledňujeme, jaká s ním byla spolupráce, jaký je jeho zdravotní stav, jestli je trest možné vykonat vzhledem k místu bydliště a podobně,“ popsal Vlastimil Staněk.

Další důležitou oblastí činnosti Probační a mediační služby je práce přímo ve věznicích, kde probační úředníci vstupují do procesu před rozhodnutím o případném podmíněném propuštění z výkonu trestu odnětí svobody. 

Dohled probační služby neznamená jen kontrolu, důležitým aspektem je také pomoc. Pachatelé trestných činů ji totiž potřebují, pokud se nemají propadnout zpět do další trestné činnosti. „Naším úkolem je také motivovat je k tomu, aby žili řádný životem a pomáhat jim. Největší problém pro ně je najít práci. Tu jim my najít sice neumíme, ale oni často vůbec nevědí, kam jít, na koho se obrátit. A v tom jim pomáháme, stejně jako při hledání bydlení. Ale zase jim nechceme dělat chůvu, to nevede nikam. Důležité je poskytnout jim informace, pomoci jim zorientovat se a pak je motivovat, aby už si problémy řešili a vyřizovali sami,“ vylíčil práci s propuštěnými blanenský probační úředník.

Ten se nejčastěji setkává s pachateli, kteří neplatili výživné nebo porušili zákaz řízení, hodně časté jsou případy související s výrobou a distribucí drog či krádežemi. Ale objevuje se i výtržnictví, domácí násilí nebo loupeže. S pachateli nejzávažnější trestné činnosti se setkává obvykle až po podmíněném propuštění, když jim soud nařídí dohled. 

Alternativní tresty se podle zkušenosti Vlastimila Staňka využívají, a jejich přítomnost v celém systému spravedlnosti má jasnou logiku a často opravdu přímý dopad.

Výhodou alternativních trestů je samozřejmě i to, že šetří státu peníze. Vězení je drahé, kompletní náklady na jeden den jednoho vězně u nás činí přibližně jeden tisíc korun. „Alternativa je samozřejmě levnější. Mluví se hodně o domácím vězení a o náramcích, několik tendrů ale bylo zrušeno. Pokud se nemýlím, v současnosti se otevírá nový, který tento problém snad vyřeší. Dnes PMS jezdí na namátkové kontroly, většinou po večerech, o víkendech. Na druhou stranu alternativa také není pro každého. Nelze kupříkladu uložit domácí vězení někomu, kdo nemá žádné bydlení, nebo trest obecně prospěšných prací tomu, kdo nemá odpovídající zdravotní stav. Anebo mají pachatelé za sebou zkrátka takovou minulost a takový trestní rejstřík, že už není jiná varianta než vězení,“ uzavřel pracovník blanenské Probační a mediační služby Vlastimil Staněk.


