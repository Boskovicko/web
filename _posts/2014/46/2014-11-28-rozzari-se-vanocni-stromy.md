---
title: O víkendu se rozzáří obecní vánoční stromy
authors: Pavlína Čechová
category: zpravodajství
tags: 
- 46-2014
- Boskovicko
---
Koledy, vůně vánočního punče a především rozžínající se vánoční stromy, taková se dá očekávat atmosféra na náměstích a návsích o nadcházejícím víkendu. Ve většině obcí totiž s první adventní nedělí rozsvítí i svůj vánoční strom. 

Masarykovo náměstí v Boskovicích letos ozdobí patnáctimetrový smrk omorika. Ten vyrostl v areálu boskovické firmy Junker na Chrudichromské ulici. Usazení smrku před radnici naplánovali na pondělí 24. listopadu, slavnostní rozsvícení je připraveno na první adventní neděli, tedy na 30. listopad. Oproti minulým rokům nebude tentokrát dětem pomáhat pohádková postavička v životní velikosti a promítání pohádky nahradí divadlo. „Od 15 hodin bude ve skleníku možnost zhlédnout představení Sněhová královna,“ pozval malé diváky Ivo Legner, dramaturg Kulturních zařízení města Boskovice. „Příběh na motivy Andersenovy pohádky zahraje autorské divadlo MALÉhRY. Od 16 hodin bude na náměstí hrát orchestr ZUŠ Letovice a v 17 hodin se rozsvítí vánoční strom. Hned poté bychom chtěli společně se všemi, kdo na náměstí přijdou, zazpívat koledu Narodil se Kristus pán,“ příblížil dále program Ivo Legner. 

Také v neděli rozsvítí svůj strom Letovičtí, Opatovičtí nebo například v Lysicích. V Letovicích na Masarykově náměstí od 16 hodin začne Zpívání pod vánočním stromem, kde budou účinkovat dětské pěvecké sbory a dechový orcherstr ZUŠ, dále komorní sbor Carpe diem a smíšený pěvecký sbor Bohuslava Martinů. V rámci akce nabídnou ke koupi své rukodělné výrobky klienti Diakonie. Ve Velkých Opatovicích bude jako tradičně stát vánoční strom u kostela sv. Jiří. Od 15.30 začne žehnání adventních věnečků, poté se rozzáří strom a kolem šestnácté hodiny bude program pokračovat v kostele vystoupením žáků a učitelů místní umělecké školy. Na poslední listopad si své pásmo připravují i děti v Lysicích, slavnostní rozsvěcení stromu zde na náměstí Osvobození začne v 16 hodin. 

V Kunštátě plánují stejnou akci už na sobotu od 16 hodin. Na náměstí krále Jiřího nejprve vystoupí skupina Meron, po ní pěvecký sbor ZŠ v Kunštátě a samotné rozsvícení nastane kolem 17. hodiny. 

Ne všechny obce směřují setkání u vánočního stromu na první adventní víkend. Například ve Valchově proběhne 5. prosince. „U nás je rozsvícení stromu spojeno s Mikulášem. Od 17 hodin plánujeme asi hodinový program, mikulášský rej a nadílku pro  příchozí děti. S dospělými očekáváme spíš milé povídání, sousedské zastavení při čaji a punči,“ upřesnila starostka Valchova Jindřiška Brožová. V Sudicích bude stát strom u obecního úřadu zřejmě už od konce listopadu, ale jeho osvětlení nebude doprovázet žádná slavnostní ceremonie. Zato se Sudičtí sejdou na své tradiční Zpívánky pod vánočním stromkem 11. prosince v 17 hodin. „Loni hrála cimbálovka, letos jsme si pozvali country skupinu Trní,“ rozvedla Olga Dočkalová, starostka Sudic. „Zazpíváme si koledy a potom se společně přesuneme i s muzikanty na úřad, kde si můžeme posedět, povykládat a děti pohrát,“ vysvětlila.


