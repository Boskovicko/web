---
title: Mladkovští si stěžují na provoz hospody
authors: Petra Bílá
category: zpravodajství
tags: Mladkov Boskovice 11-2014
---

Hospůdka jako místo, kde se po večerech scházejí občané, by neměla chybět v žádné vesničce. Podobně před několika lety uvažovali obyvatelé Mladkova, a tak se v suterénu tamního obecního domu začalo provozovat pohostinství. Dnes si však Mladkovští stěžují na provozovatele pohostinství.

Záležitost řeší boskovická radnice. Budova, kde se pohostinství provozuje, je totiž v majetku města. „Nejprve jsme byli dlouhou dobu tlačeni občanským aktivem z Mladkova, ať tam vznikne pohostinská činnost. Teď si ti samí lidé stěžují na věci, které jsou s provozem hostince spojeny: ruch, nepořádek, rušení nočního klidu. Chtějí, abychom udělali nové výběrové řízení a nastavili nové podmínky pronájmu. My jsme se ale rozhodli, že neprodloužíme smlouvu stávajícímu nájemci. Ta vyprší šestadvacátého dubna. Poté chceme najít nového provozovatele pohostinství. Nájemce by měl pohostinskou činnost provozovat za nových podmínek, které budou upřesněny podle požadavků členů osadního výboru v Mladkově,“ sdělil starosta Boskovic Jaroslav Dohnálek. Ten si není jistý, zda zrovna změna nájemce přinese zlepšení. „Lidem se dost těžko vysvětluje, že ve chvíli, kdy člověk opustí hostinec, je na veřejném prostranství a hostinský už jeho chování nemůže ovlivnit,“ konstatoval starosta Boskovic. 
