---
title: O víkendu začíná fotbalová sezóna
authors: Lubomír Slezák
category: sport
tags:
- okres Blansko
- fotbal
- 11-2014
---

V sobotu 22. března začíná jarní část moravských fotbalových soutěží. V divizi reprezentuje náš okres celek Blanska, krajský přebor hraje Ráječko, další celky jsou účastníky prvních tříd.

Celek Blanska vedený trenérem Jiří Hajským hrál poslední přípravu v Boskovicích, kde vysoko vyhrál. „Letošní příprava byla mnohem hodnotnější než ta loňská“ řekl Jiří Hajský. Zdá se, že velkou posilou blanenského celku by mohl být Jan Koudelka, který v přípravě prokázal své střelecké schopnosti. Po podzimu dvanácté Blansko hraje první utkání na hřišti vedoucího Vyškova, o týden později hostí devátou Starou Říši.

Soutěže jihomoravského kraje začínají až v posledním březnovém víkendu a čtvrtá Olympia Ráječko jede do Ratíškovic. V zimním turnaji v Líšni Ráječko prohrálo v semifinále s Moravskou Slávií, chuť si spravilo remízou 0:0 s divizní Bystrcí. Poslední přípravou Olympie bude domácí zápas s celkem Sloupu.

V I. A třídě je po podzimu na třetím místě celek Boskovic, hned za ním je tým Kunštátu, devátou příčku okupuje celek Bořitova. Boskovicím bude na jaře chybět především trojice Václavek, Lukáš Martínek (Rakousko) a Koudelka (Blansko), největším příchodem je asi návrat Kamila Janíčka z Bořitova. Kunštát sice musí nahradit svého nejlepšího střelce Ondřeje Španěla, který také zamířil do Rakouska, ale i bez něj mužstvo předvádělo v přípravě dobré výkony. Po vítězství na zimním turnaji v Boskovicích porazilo 5:2 Kuřim. Mužstvu na jaře pomohou například Haničinec (Drnovice) nebo Preč (přestup z Boskovic).

1. MS Brno 	14 10 2 2 	49:17 	32
2. Slovan Brno 	14 10 1 3 	27:14 	31
3. Boskovice 	14 9 2 3 	45:22 	29
4. Kunštát 	14 9 2 3 	37:20 	29
5. Dobšice 	14 7 1 6 	39:28 	22
6. Slatina 	14 5 3 6 	26:24 	18
7. Šlapanice 	14 5 3 6 	19:25 	18
8. Miroslav 	14 5 3 6 	23:31 	18
9. Bořitov 	14 5 2 7 	21:27 	17
10. Soběšice 	14 5 1 8 	25:38 	16
11. Líšeň B 	14 3 3 8 	15:25 	12
12. Hrušovany 	14 3 3 8 	25:36 	12
13. Tasovice B 	14 3 3 8 	20:33 	12
14. Zbýšov 	14 2 5 7 	19:50 	11

15\. kolo, neděle 30. 3., 15.30 Kunštát – Slatina, Šlapanice – Slovan Brno, Boskovice – Miroslav, Dobšice – Soběšice, Zbýšov – Líšeň B, Tasovice B – MS Brno, Bořitov – Hrušovany.
