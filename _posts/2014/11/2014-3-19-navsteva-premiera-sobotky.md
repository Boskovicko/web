---
title: Premiér Sobotka navštívil Boskovice a Kunštát
cover-photo: http://i.zoul.cz/3XEpVIS.jpg
authors: Tomáš Trumpeš
category: zpravodajství
tags:
- okres Blansko
- 11-2014
---

Po oficiální návštěvě Blanska se premiér Bohuslav Sobotka zastavil minulé pondělí krátce také v Boskovicích. Cílem jeho návštěvy byl především oběd, při kterém mu dělali společnost zejména zástupci regionální ČSSD. Poté se pouze krátce setkal s novináři a uvedl, že se v Boskovicích zastavil po cestě z Blanska do Kunštátu, kde posléze navštívil firmu Best.
Návštěvu Boskovic premiér využil také k tomu, že zde domluvil pokračování provozu své poslanecké kanceláře v prostorách sokolovny.

„Nadále počítám s tím, že v Boskovicích bude fungovat pobočka mé poslanecké kanceláře. V tomhle volebním období jsem se domluvil s poslancem Toufarem, že zde tuto poslaneckou kancelář budeme mít, a předpokládám, že jednou za čas bych zajížděl i sem do Boskovic. Tento kontakt s občany bych si rád udržel, je to jedna ze zpětných vazeb, kterou by člověk měl mít, i když v pozici předsedy vlády je časový tlak poměrně velký a nebudu ve svém volebním kraji tak často, jak bych si přál,“ uvedl český premiér Bohuslav Sobotka.

Dále uvedl, že sleduje vývoj, který se týká boskovické nemocnice, a je si vědom toho, že zrušení poplatků zasáhlo do hospodaření nemocnic. Vláda proto usiluje o to, aby byla přijata kompenzační opatření.

„Rád bych se na okres Blansko vrátil a zorganizoval zde setkání, které by provedlo určitou revizi toho, v jakém stavu je příprava rychlostní komunikace R43, za účasti zástupců Jihomoravského kraje, Ředitelství silnic a dálnic, ministerstva dopravy a sdružení, které podporuje výstavbu R43. Chtěl bych, abychom si na tomto setkání aktualizovali informace, které se týkají přípravy, aby vláda mohla tuto přípravu maximálně podpořit. Teď je na tahu Jihomoravský kraj z hlediska přípravy územního plánu, ale měly by navazovat aktivity Ředitelství silnic a dálnic,“ popsal své záměry premiér Sobotka.