---
title: Co to je, když se něco neřekne
authors: Leopold Němec
category: napsali nám
tags:
- sportovní hala
- 11-2014
---

O znovu otevřeném příběhu výstavby sportovní haly v Boskovicích se píše hodně a v článcích se hojně objevuje slovní spojení „odpůrci haly“. Čím takové slovní spojení je? Je to pravda, nebo lež?

Napoví strýček Gugl: „Jako polopravdu nebo lež opomíjením chápeme skutečnost, kdy mluvčí něco podstatného vynechá a tím vědomě ponechává někoho (občany) v mylných představách.“

A podstatnou věcí v této kauze je „hala na Slovákově“. Protože drtivá většina občanů halu chce, ale nechce ji na Slovákové. A to je sakra velký rozdíl. I otázka v referendu se jasně ptala, zda občané chtějí či nechtějí halu na Slovákově. Bezpočtukrát jsme to v diskuzích a článcích zdůraznili, bezpočtukrát jsme říkali, že halu chceme, ale ne na Slovákově. Už tehdy byly účelově živeny názory, že otázka je nejasná.

Slovní spojení „odpůrci haly“ je tedy bezesporu lež opomíjením, a to opomíjením faktu, že se jedná pouze a jen o odpor proti umístění haly, nikoliv proti hale jako takové.

Teď, když víme, že jde o lež opomíjením, jde o to, zda opomenutí je náhoda, zlomyslnost, nebo špatná zkratka. Nebo zda je takové opomenutí vědomým záměrem oklamat občany za účelem zastření „těžké pravdy“.

Blíží se volby a takový kalkul na zjednodušující a diskriminující označení „pozor, odpůrce haly“, může mít svou váhu. Jsem přesvědčen, že někdo spojení „odpůrci haly“ používá z důvodu zkratky, byť v tomto případě nevhodné, bez úmyslu někoho poškodit. Ale nelze zakrýt, že taková polopravda je také používána záměrně a cíleně.

Co s tím? Přesně a poctivě citovat, nepohrávat si se slovíčky, nevynechávat žádná, a pokud ano, vyznačit takové místo třemi tečkami v závorce. To by měla být samozřejmost pro každého politika a dvojnásobně pro novináře.

P.S. Pro ortodoxní odpůrce haly a propagátory lázeňství v Boskovicích uvádím, že černý jíl má vysoký obsah huminových kyselin a po úpravě je vhodný na zábaly a tělové masky, je výborný k detoxikaci, prokrvení pokožky a k hubnutí. Podporuje také lymfatický systém.