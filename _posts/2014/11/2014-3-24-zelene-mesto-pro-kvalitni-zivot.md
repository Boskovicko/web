---
title: Zelené město – místo pro kvalitní život
authors: Martina Lukešová
category: publicistika
tags:
- ekologie
- K sobě navzájem
- 11-2014
---

Každý má nějakou představu o místě, kde by chtěl žít. Někdo touží po samotě uprostřed hor, někdo má rád hlučná města s kulturním, společenským a sportovním vyžitím.

Myslím, že Boskovicko nabízí oboje, a to je velká výhoda. Za humny máme druhé největší město republiky a každý i z centra Boskovic za pár minut dojde do lesa. Krajina je zde pestrá a téměř bez průmyslu. Navíc je v našem okolí mnoho vodních toků a vodních ploch, které ji zpestřují. Nemluvě o zdejších podzemních zdrojích pitné vody, což opravu oceníme, až bude vody nedostatek. Přidanou hodnotu vodního prvku bychom měli v sídlech i v krajině vyzdvihnout a ne skrývat. Mnohdy zarostlá koryta vodních toků nebo naopak zorané pole až k jejich hraně či říčky schované za zdmi svědčí o naší neúctě. Ještě že už je pryč doba, kdy se strouhy a potoky napřimovaly a zatrubňovaly, ukrývaly pod zem a ještě hůře, kdy do vodních toků ústila místní kanalizace. Udělali jsme za posledního čtvrt století velký krok k jejich vyčištění a cítím, že je čas vodu využít i esteticky. Líbí se mi například úprava koryta potoka v obci Valchov, kde jsou z okolní cesty až do vody velkoryse vybudované kamenné schody. Kdybych zde bydlela, budou si moje děti celoročně na těchto schodech hrát. Šťourat klackem do vody a v létě si chladit nožky. Voda je úžasná záležitost, a když se ještě podaří, aby se na ní mohlo plout na loďkách, to je pak nádhera. Plovárna se zahradní restaurací, altánky, kde hraje hudba, všude plno květů a upravený trávník, kam se bez obav můžete natáhnout a číst si ve stínu košatých stromů. Na kopci rozhledna nebo hradní věž a vědomí, že někdy hodně dávno tu také žili lidé a tvořili toto místo. A když přijde večer, rožnou se romantické lampy, lidé se k sobě více tisknou a v létě hraje pod hvězdami biograf. Není vám to povědomé?

Protože mám slabost pro zeleň, rmoutí mě, když vidím nevyužitá místa v sídlech nebo v krajině. Obdivuji ty, kteří se stále starají o své předzahrádky, a jsem ráda za každý kousek zeleně, ale stále více mne láká myšlenka vedoucí ke komunitnímu samozásobitelství. Možná je to naivní, ale já opravdu sním o tom, že se jednou z našich sídel stanou zelená jedlá města a obce. Vždy jdou takové trendy ruku v ruce s vyspělostí a uvědomělostí obyvatel. My jsme bohužel ještě stále zvyklí bez práce levně nakupovat v supermarketech. Ale takové vlastnoručně vypěstované rajče nebo rybízová šťáva a jablíčka ze stromů za domem, to je přece něco úplně jiného. Dovedete si představit, že by se po zídce pod boskovickým kostelem pnulo hroznové víno? Kolem restaurací by voněly bylinky? V parku u zámeckého skleníku bychom v klidu mohli nechat děti baštit lesní jahody, maliny nebo rybíz. Na podzim bychom zde sbírali vlašské ořechy, černé jeřabiny nebo třeba rakytník. V některých obcích už pochopili, že má smysl vysazovat ovocné stromy, nejlépe krajové odrůdy, místo okrasných nebo jehličnatých stromů. Někteří lidé se vracejí k obdělávání zahrad, ale takový jedlý les mezi bytovkami je zatím ještě nepředstavitelný, ne však nemožný. Musí ho však místní obyvatelé chtít a společně vytvořit.

Robert Hart, člověk, jenž vytvořil první známý jedlý les v Británii, tvrdil, že všichni máme les ve své krvi. Jeho cílem byla (nejen) potravinová soběstačnost. Snil o tom, že by mohly lesní jedlé zahrady alespoň z části nahradit konvenční zemědělství a jeho destruktivní přístup ke krajině. 

Vytvoření jedlého lesa je náročné na informace a na design. Počáteční investice času a práce je vysoká, ale vyplatí se. Pokud vytvoříte kvalitní design, údržba po jeho realizaci bude minimální při slušných výnosech ovoce, ořechů, bobulí, bylinek, hub a třeba i palivového dříví.

Zelená města nejsou zdaleka novým tématem. První volání po veřejných zahradách, pěstování lokálních potravin a uvědomělém zacházení s odpadem se ve společnosti kontinuálně objevuje s větším i menším úspěchem již od 60. let. Nikoho proto nepřekvapuje množství komunitních zahrad ve světových metropolích. My jsme v této oblasti na počátku.

Často chodím vnitroblokem ke školce na Lidické ulici, kde ještě roste stará hrušeň. Je nádherná a každý rok plná plodů. Okolí tvoří zarostlé opuštěné zahrádky, vysoká tráva a tu a tam vykukující okrasné trvalky. Mělo se tu myslím stavět, ale nějak to nedopadlo. Vždy si říkám, tady by to taky šlo.

**21\. otázka: Představte si město jako velké zvíře. Jak velkou pastvinu potřebujeme, abychom toto zvíře uživili?**

Plocha této pastviny je ekologická stopa. Od jara roku 2011 mají česká města unikátní příležitost k výpočtu své vlastní ekologické stopy. Zkuste to také [www.ekostopa.cz](http://www.ekostopa.cz/mesto/) a napište nám své odpovědi do redakce nebo na e-mailovou adresu <ekosoutez@email.cz>, můžete vyhrát zajímavé ceny. 