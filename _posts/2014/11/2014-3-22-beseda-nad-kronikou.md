---
title: Besedovali nad kronikou
authors: Jana Krautová
category: napsali nám
tags: 11-2014
---

Vpodvečer 6. března 2014 ožily v Deštné vzpomínky. Téměř dvacet nejen pamětníků, ale i zástupců nejmladší generace, se zde sešlo na besedě nad kronikou, která byla doplněna výstavkou knih z místní knihovny. Současná kronikářka paní Milada Kaderková společně s knihovnicí Janou Krautovou nabídly výlet do historie obce. Bylo možné nahlédnout nejen do nejstarší dochované obecní kroniky, ale i do fotokroniky z konce minulého století až po současnost. Všichni rádi zavzpomínali nad kávou nebo čajem s malým občerstvením třeba na průjezd prvního autobusu obcí v roce 1927 či na stavbu rozvodny elektrické energie.

Velice zdařilá beseda byla ukončena pozvánkou do knihovny, která je otevřena dvakrát týdně s možností využití bezplatného připojení k internetu a se širokou knižní nabídkou nejen z místního knižního fondu, ale i z výměnného fondu Regionálního oddělení Městské knihovny v Boskovicích.