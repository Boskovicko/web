---
title: V židovské čtvrti přibude pamětní deska
authors: Petra Bílá
category: zpravodajství
tags: Boskovice 11-2014
---

Letos uplyne sto třicet let od úmrtí rabína Abrahama Placzka, významného boskovického rodáka. Při té příležitosti mu chce Židovská obec Brno zhotovit pamětní desku, kterou chtějí osadit průčelí rekonstruované staré školy na ulici Bílkova 7.

Jaroslav Klenovský z židovské obce Brno prozradil, že v této chvíli už pamětní desku přibližně za osmdesát tisíc korun připravují. „Sochař už vymodeloval portrét, z kterého se ta deska potom odlije. Následovat budou další technologické postupy. Pamětní deska by měla být odhalena při příležitosti slavnostního zpřístupnění domu na Bílkově ulici, “ prozradil Klenovský. Doplnil, že peníze na pořízení desky už mají připravené. „Velkou částí přispějí rabínovi potomci Tony Placzek z Kalifornie a Mike Fuhrman, novinář z Kanady. Těm jsem ohlásil termín odhalení pamětní desky a doufám, že alespoň jeden z nich při té příležitosti do Boskovic zavítá,“ prozradil architekt Jaroslav Klenovský.

Na pořízení desky se budou finančně podílet i Boskovičtí. Rada města na svém posledním jednání schválila Židovské obci poskytnout finanční dar ve výši deseti tisíc korun. „V rozpočtu jsme sice s touto částkou nepočítali, ale rabína Abrahama Placzka považujeme za významnou osobnost. Z toho důvodu jsme přeskupili peníze, které jsme schopni čerpat v kategorii finanční dary, a na pamětní desku přispějeme,“ sdělil starosta Boskovic Jaroslav Dohnálek.

Zbytek peněz potřebných k pořízení a instalaci rabínovy pamětní desky půjde z rozpočtu Židovské obce Brno.
