---
title: Boskovice nejspíš vyčkají, jak se k hazardu zachová stát
authors: Tomáš Trumpeš
category: zpravodajství
tags: Boskovice hazard 11-2014
---

Vyčkáme. Tak zní předběžný závěr, který vyplynul z besedy, kterou pořádalo vedení města Boskovice k problematice hazardu. Záznam besedy můžete zhlédnout [na našich internetových stránkách](/clanky/2014/03/13/beseda-o-hazardu.html).

Finální postoj města musí samozřejmě definovat zastupitelstvo, ale vedení radnice se zatím i na základě doporučení Českého institutu pro výzkum závislosti kloní k názoru, že by samospráva prozatím nevyužila své pravomoci počet hracích automatů ve městě regulovat či zcela zakázat, a vyčkala by postoje, který k problematice zaujme stát. Ten totiž momentálně zpracovává nové analýzy a plánuje změnit hazardní legislativu.

„Česká republika bohužel celou dobu po revoluci ignorovala problém patologického hráčství. Před dvěma lety se nám podařilo vyjednat s vládou vznik první celopopulační studie o sociálně-patologických dopadech. Ta bude hotová a zveřejněná za měsíc,“ uvedl Petr Verosta z Českého institutu pro výzkum závislosti s tím, že Česká republika drží celosvětový primát v užívání alkoholu, tabáku a marihuany. Co se týče sázkových her, jsme v první desítce.

A jaká je situace v Boskovicích? V hracích automatech zde hráči podle výpočtů v loňském roce nechali 62,5 milionu korun. Ve městě je dvakrát tolik přístrojů a heren, než je celorepublikový průměr. Konkrétně je v Boskovicích zhruba 150 automatů ve 14 – 15 hernách, z nichž čtyři mají více než 20 automatů. 
Podle serveru [mapyhazardu.cz](http://www.mapyhazardu.cz/jihomoravsky/blansko/boskovice/kampane/mf/) povolilo ministerstvo financí v Boskovicích více než polovinu těchto heren v rozporu se zákonem, tedy v zónách, kde by působit neměly. „Provozovny jsem si prošel a musím konstatovat, že neodpovídají řadě preventivních opatření, které jsou dnes rozšiřovány,“ uvedl Petr Verosta.

Ten nepovažuje obecně za dobré, že odpovědnost za regulaci hazardu byla přenesena na obce a myslí si, že by se problematika hazardu měla řešit novou celostátní legislativou, která naváže na zmíněnou analýzu. Nový loterijní zákon by měl být předložen sněmovně v červnu letošního roku. V tom smyslu doporučil Petr Verosta i městu Boskovice, aby těchto změn na celostátní úrovni vyčkalo. Mezi odpůrci hazardu však tento postup budí nedůvěru především proto, že objem financí protékajících hazardem je natolik velký, že panují obavy z lobbistické síly, která by mohla na celostátní úrovni protihazardní opatření značně otupit.
Pro boskovickou radnici je hlavním argumentem, proč hrací automaty z města zcela nevykázat, také ekonomický benefit. Z prohraných více než 60 milionů korun jich totiž asi 10 připluje do městské pokladny. Další 2,5 milionu obdrží stát, ze zbytku putuje polovina do rukou velkých firem, které drží licence a vlastní automaty, poslední část zůstává místním provozovatelům a tvoří zdroj jejich provozních nákladů a zisk. „Nepřipravujeme vyhlášku jako v Blansku o kompletním zrušení heren. Chceme, aby nějaké kroky byly radě přeloženy 7. dubna. Míníme omezit reklamu a zamyslet se nad tím, že místa, kde budou umístěny hrací přístroje, by měla být opatřena monitorovacím systémem. Ale všechno musí rozhodnout a schválit kolektivní orgány. Myslím si, že je rozumné vyčkat, jaké parametry nastaví stát v novém loterijním zákoně, zvažuje se i nové zdanění této činnosti. To všechno bude mít vliv i na počet provozoven,“ uvedl starosta města Jaroslav Dohnálek.