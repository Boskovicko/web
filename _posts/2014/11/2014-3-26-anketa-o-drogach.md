---
title: Anketa o drogách
authors: Žaneta Ondroušková
category: publicistika
tags: Boskovicko ankety drogy 11-2014
---

Lidé v ulicích Boskovic odpovídali na otázku, co si myslí o drogách, a jak to podle nich vypadá s návykovými látkami v našem regionu.

### Jana Kovářová, 39 let, učitelka, Boskovice

Pracuju ve školství a odtud mám zkušenost, že se mezi studenty často objevuje marihuana. Kde se k tomu dostávají, ale nikdy nezjistíme, protože se navzájem kryjí. Přemýšlejí tak, že kdyby někoho prozradili, dostali by se sami do průšvihu a navíc by přišli o zdroje. S jinými drogami ve svém okolí zkušenost nemám. 

### Viliam Bartek, 60 let, nezaměstnaný, Černá Hora

Myslím, že protidrogová prevence je záležitost státu a vlády, a je to slabé. Policisté často nacházejí nějaké pěstírny, slavnostně to před kamerami vyhlásí a tím to končí. Pak je zase ticho po pěšině. A navíc se mi nelíbí, jak lidé odsuzují některé drogy a pak chodí domů opilí. Alkohol snad není droga?

### Andrea Horáčková, 27 let, aranžérka květin, Lipovec

Já sama s těžkými drogami nemám zkušenosti, ale někteří lidé v mém okolí ano. Co na to říct – neschvaluju to a nesnáším to, ale nic s tím nenadělám.

### David Sedlák, 17 let, student, Sychotín

Znám pár smažek a je to hnus. Alkohol, cigarety a další lehké drogy jsou podle mě v pohodě, ale těžké drogy, to je něco jiného.

### Jana Zatloukalová, 54 let, důchodkyně, Boskovice

Celkově by se to mělo více hlídat, protože třeba marihuana roste v Boskovicích i na místech, kam chodí veřejnost, a staří lidé to ani nepoznají. Navíc mám obavy ze stříkaček v parku a na dětských hřištích. Mám vnoučata a bojím se, aby někdy na něco takového nenarazila. Ne že bych s tím měla už nějakou zkušenost, ale první co je, že na pískovišti zkontrolujeme, jestli tam není něco nebezpečného.