---
title: Ples, na který se bude dlouho vzpomínat
authors: Jaroslav Chloupek
category: napsali nám
tags: Letovice Rozhraní 11-2014
---

V našem městě každoročně probíhá plesová sezóna, to má již dlouhou tradici. V přehledu pořadatelů plesů najdeme mnoho známých organizací, které na tyto plesy zvou. V letošním roce jsme se však setkali s neobvyklým pořadatelem, a to z řad farníků, který pozval občany našeho města i širokého okolí na první farní ples, přesněji řečeno na první společný ples farností Letovice a Rozhraní.

Uskutečnil se 1. března letošního roku. Určité obavy, že se oba sály letovického kulturního domu nenaplní, se brzy rozptýlily, protože již určitou dobu před konáním plesu byly vstupenky v předprodeji vyprodány. Skutečně se oba sály návštěvníky zcela zaplnily. Všichni si jistě přáli zažít plesovou atmosféru s příjemnými lidmi i dobrou hudbou, o kterou se postarala hudební skupina Špunt.

Zahájení plesu i jeho průběh lze považovat za netradiční. Všichni přítomní povstali a společně se pomodlili modlitbu Otče náš, vyslechli krátkou promluvu pana faráře P. Jana Bezděka a přijali jeho požehnání, což výrazně přispělo k důstojnému a radostnému průběhu celého plesu.

V předsálí si každý příchozí mohl prohlédnout bohatou tombolu. Svým zdařilým vystoupením okrášlily farní ples taneční skupiny mladých dívek i mužů. Hudebníci nenechali na pokoji zvláště mladé účastníky plesu, kteří zaplňovali parket a z jejich obličejů vyzařovala radost z tance a dobré zábavy. Nechyběly skupiny prodejců losů a losování bylo doprovázeno překvapením výherců. Zájemci se mohli občerstvovat kuchařskými výrobky i zakoupit nápoje z bohaté nabídky. To vše přispělo k dobré náladě, avšak nelze opomenout velké úsilí všech, zvláště mladých, kteří tento ples připravovali. Bylo jich mnoho, kteří si za tuto rozsáhlou přípravu zaslouží velké poděkování.

I když první farní ples patří minulosti, vzpomínky účastníků zůstávají. Pochvalná vyjádření mnohých svědčí o skutečnosti, že tato akce byla požehnaná a zdařila se. Deo gratias!