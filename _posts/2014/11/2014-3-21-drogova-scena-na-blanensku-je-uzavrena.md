---
title: „Drogová scéna na Blanensku je dost uzavřená, přímo na ulici si nikdo pervitin nepíchá,“ říká poradkyně Petra Zatloukalová
cover-photo: http://i.imgur.com/DcmhpDH.jpg
authors:
    - Žaneta Ondroušková
    - Ludmila Dobrozemská
category: publicistika
tags: Blansko Boskovice drogy hazard 11-2014
---

Žádná jiná místnost nevypadá takto. Stěny zdobí dvě obrovské malby znázorňující drogově závislého člověka a svobodu toho, který se ze své závislosti vymanil. Na stole leží krabičky s čistými injekčními stříkačkami. A Petra Zatloukalová, vedoucí Víceúčelové drogové služby Podané ruce na Blanensku, zrovna rovná malé kontejnery s nápisy jako „medical“ a „warning“. Ještě má půl hodiny, než se svými spolupracovníky otevře poradnu pro drogově závislé v blanenské Fügnerově ulici.

**Na co přesně jsou ty malé kontejnery?**

Klienti si sem každý den chodí pro čisté injekční stříkačky a zdravotní materiál, k jehož přepravě slouží právě tyto klinik boxy. Nazpátek nám v nich donesou použité stříkačky a odpad po aplikaci. My je pak odvážíme do nemocnic, kde se to likviduje. Je to už takový náš denní chleba, pro mě nic neobvyklého.

**Staráte se o klienty závislé na drogách. V jakém smyslu?**

Hlavní náplní tohoto terénního programu je přístup Harm Reduction, což je snižování rizik a dopadů negativních jevů na uživatele drog. Jedná se o terciární prevenci, čili systém péče o klienty, kteří jsou aktivními uživateli drog.

**Podané ruce oficiálně existují od začátku devadesátých let, neoficiálně ještě dříve. Jakou historii má blanenská pobočka?**

Podané ruce byly původně občanským sdružením, od roku 2014 jsou obecně prospěšnou společností. A blanenské pracoviště je vlastně terénní forma poskytování sociálních služeb, jeden z mnoha terénních programů naší společnosti. Funguje od roku 2005, kdy byla služba certifikovaná a následně registrovaná podle zákona.

**Jak dlouho v ní pracujete vy?**

Jsem tu od roku 2008, takže nějakých šest let. Dva roky jsem pracovala v terénním programu ve Vyškově a poslední čtyři roky jsem zaměstnanec toho blanenského. Aktuálně pracuji jako vedoucí tohoto projektu, takže mám na starosti jak administrativu, tak přímou práci s klienty.

**V čem konkrétně spočívají služby blanenského programu?**

Naše pracoviště je pro klienty dostupné pět dní v týdnu, každý pracovní den od dvanácti do osmnácti hodin. Hlavními projekty jsou terénní program a program poradenství, které je poskytováno v prostorách, v nichž se teď nacházíme. Klienti vědí, že nás tady vždy najdou od dvanácti do dvou hodin odpoledne. Tento čas je věnován více přímé práci s klienty, kteří si zde můžou zároveň vyměnit injekční materiál, nebo se nechat bezplatně otestovat na různá infekční onemocnění. A potom tedy práce v terénu, kontaktování našich stávajících klientů, případně monitoring drogové scény, sběr pohozeného injekčního materiálu, poskytování základního informačního servisu, předávání kontaktů do návazné péče, případně asistence a tak dál. Je toho hodně.

**V terénu fungujete taky každý den?**

Ano, a zároveň máme jednou týdně plánované výjezdy do okolních měst. Nejčastěji jezdíme do Boskovic a do Adamova, vždy v úterý. Nebo teď jsme měli například mapování drogové scény v Letovicích.

### Pervitin & automaty

**Jak z pohledu odborníka vnímáte drogovou scénu na Blanensku?**

Našimi klienty jsou nejčastěji injekční uživatelé pervitinu. Často se také děje, že uživatelé kombinují braní pervitinu s kouřením marihuany nebo případným užíváním jiných návykových látek, nejčastěji se jedná o alkohol. Co se týče procesních závislostí, často se setkáváme s problematikou patologického hráčství neboli gamblingu, které je zkombinované se závislostí na pervitinu. Tady ta kombinace je rozšířený problém.

**Změnila se situace za ty roky, co v programu Podané ruce pracujete?**

Žádné výrazné změny nezaznamenáváme. Ten trend je poměrně kontinuální, drogová scéna je dost uzavřená a klienti si vystačí ze svých vlastních samozásobitelských zdrojů. Nikde tady na Blanensku a Boskovicku není otevřená drogová scéna, kde by se klienti pravidelně vyskytovali, aktivně na ulici užívali drogy a pohazovali injekční stříkačky, to se moc neděje. Spíš si naopak docela hlídají svoji anonymitu, neradi se veřejně ukazují nebo scházejí na konkrétních místech. Celkově je ta scéna poměrně stabilní, akorát se vždycky musí rehabilitovat a obnovovat po nějakých policejních zásazích.

**V posledních letech policisté odhalují čím dál více varen a pěstíren. Například loni to bylo třicet varen, léta předtím jen kolem dvaceti. Jak drogová scéna reaguje na tyto zátahy?**

Ano, policisté jsou poměrně aktivní – funguje tu speciální toxi tým, což je samozřejmě vidět i na drogové scéně. Vždycky nějakou dobu po policejním zásahu trvá, než se zdroje znovu obnoví. Pak se ale najdou další, kteří se tomuto řemeslu začnou věnovat. Dá se tedy říct, že po nějaké době je situace ohledně výroby a užívání drog stejně stabilní jako před policejním zásahem. 

**Jsou nějaké rozdíly v rámci našeho regionu, nebo je to moc malá oblast na to, aby se v tomto smyslu dala nějak vnitřně diverzifikovat?**

Například v Boskovicích je drogová scéna ještě uzavřenější. Je tam menší počet uživatelů než v Blansku a poslední dobou se nám zdá, že jsou i méně dostupnější. Zprostředkováváme tam hlavně injekční a zdravotnický materiál prostřednictvím spolupráce s lékárnami. Těší nás, že klienti využívají služeb lékáren, když tam my samotní nejsme tolik dostupní – jezdíme tam tak jednou dvakrát za měsíc a klientům samozřejmě trvá, než se osmělí a do kontaktu jdou. V Boskovicích a jinde se tedy jedná hodně o vyhledávací práci, kontaktování mladých, neznámých lidí, informování o službě, nabízení našich služeb, výlep nálepek a podobně. Nebo jsme tam třeba zprostředkovali výjezd na jeden hudební festival, kde jsme zkoušeli propagovat naši službu.

### Je třeba klienta respektovat 

**Zmínila jste, že je drogová scéna v regionu dost uzavřená. Od klientů to musí být známka velké důvěry, když za vámi do poradny přijdou.**

Myslím si, že to je právě jedna z nezbytných vlastností sociálního pracovníka, aby ke klientovi přistupoval otevřeně a s respektem, a tím pádem s ním navázal nějaký vztah. Všechno, co s námi klient sdílí, zůstává důvěrné. A tímhle se ta důvěra nějakým způsobem navazuje.

**Jaké další vlastnosti by měl mít člověk, který dělá tuto práci?**

Věřím v určitou otevřenost, respekt k tomu klientovi, jeho problém vyloženě nestigmatizovat a nehodnotit negativně. Prostě věnovat tomu klientovi nějakou úctu k tomu, co aktuálně prožívá a v jaké situaci se nachází, snažit se mu být oporou, a pokud o to má zájem, tak s ním ta témata sdílet, případně ho nějakým způsobem směřovat dál a spolupracovat na jeho motivaci. Myslím, že takto by měl pracovník v kontaktu s klientem postupovat – otevřeně, autenticky, čitelně a s vědomím, že jsou určité hranice, za které není dobré jít.

**Vaše práce musí být psychicky dost náročná. Jak se s tím vyrovnáváte?**

To je zajímavá otázka. Ze začátku pro mě tato práce byla hodně atraktivní, byla jsem svým způsobem až fascinovaná, jak se dá vstupovat do vztahu a soukromí druhého člověka. Hledala jsem si v tom svůj přístup, svůj zájem. Postupně těchto pocitů samozřejmě ubylo. Teď se snažím hodně pracovat na sobě třeba formou psychoterapeutického výcviku nebo vzdělávání. A to je to, co mě naplňuje v osobním i profesním životě. Mám spoustu koníčků a jiných podnětů, blízké vztahy s rodinou a kamarády, takže se práce moc nepromítá do mého osobního života. Dokážu to oddělit, večer v sedm hodin zavřít dveře, nastoupit do vlaku, číst svou oblíbenou knížku a tolik o klientech nepřemýšlet. Samozřejmě při určitých situacích se to stává. Když něco s klienty prožiju nebo sdílím, často to pak ve mně doznívá. Ale máme různé možnosti, jak to zpracovávat, a to opravdu kvalitním vzděláváním, sdílením s ostatními kolegy na poradách, na supervizích o klientech a tak dále.

**Může vaší společnosti nějak pomoct veřejnost?**

Jedna z cest je formou finančního daru, na webové stránce [podaneruce.cz](http://www.podaneruce.cz) jsou uvedené všechny potřebné informace. Co se týče jiné pomoci, s tím tady moc zkušenosti nemáme. Ale i toto si dokážu představit. Jsme otevření jakékoliv spolupráci, ale záleželo by samozřejmě na konkrétní situaci a domluvě. Vlastně ty stěny kolem, které vidíte, to byla jedna z mála podobných forem pomoci. Jeden náš známý se nabídl, že vymaluje. Tak jsme sehnali materiál, spreje a dali průchod jeho kreativitě. No a takto to dopadlo. Jedna stěna připomíná život na drogové scéně a druhá má symbolizovat svobodu, kdy se černé stíny pomalu vytrácejí a přichází radost z drobných životních úspěchů. Klienti se začnou narovnávat a obvykle jsou šťastní, že se jim daří v životě něco změnit. No takhle jsme o tom aspoň přemýšleli.

---

### Podané ruce

V roce 1991 byla založena Nadace Podané ruce, která se věnovala resocializačnímu programu u dlouhodobě závislých na Moravě a navázala na práci neformální skupiny fungující v osmdesátých letech. O tři roky později vzniklo sdružení, které přebralo všechny nadační aktivity. Postupně se otevřela kontaktní centra, terapeutická komunita a začaly fungovat terénní programy. Od letošního roku se sdružení přeměnilo v obecně prospěšnou společnost. Blanenský program certifikovala Rada vlády pro koordinaci protidrogové politiky v roce 2005. Dvě terénní sociální pracovnice a jedna terapeutka poskytují služby zhruba sto padesáti klientům. Posláním programu je mimo jiné zlepšení celkové životní situace uživatelů drog, prevence onemocnění a ochrana společnosti před možnými negativními důsledky zneužívání návykových látek.

### Petra Zatloukalová

vystudovala sociální práci na vyšší odborné škole. Svůj zájem během odborných stáží zaměřila na dvě oblasti: péče o děti z kojeneckých ústavů a psychiatrická péče v nemocnicích. První rok po škole pracovala v nízkoprahových centrech pro děti a mládež. Od roku 2006 je ve Společnosti Podané ruce o.p.s. Při zaměstnání dokončila magisterské studium oboru sociální pedagogika a nyní je jejím největším profesním zájmem spolupráce s klienty a psychoterapeutický výcvik v Gestalt modalitě. Bydlí v Brně, ve volném čase ráda sportuje, cvičí jógu, chodí do přírody a relaxuje s dobrou knihou.