---
title: O nejlépe opravenou památku soutěží letos kostely ve Vanovicích a Černovicích, boskovická radnice a dům v židovské čtvrti
authors: Tomáš Trumpeš
category: kultura
tags:
- Jihomoravský kraj
- památky
- 11-2014
---

Hlasování v soutěži o nejlépe opravenou památku Jihomoravského kraje bylo zahájeno. Od 10. března je možné posílat formou SMS hlasy jedné ze dvaceti tří staveb, které se soutěže účastní. Mezi nimi jsou i opravený evangelický kostel ve Vanovicích, boskovická radnice, židovský dům na ulici Bílkova číslo 7 a černovický kostel sv. Jana Křtitele. Seznam památek a podrobnosti o soutěži jsou uvedeny na webu [Jihomoravského kraje](http://www.kr-jihomoravsky.cz/pamatky/). Hlasování potrvá do pátku 4. dubna.

Všechny čtyři objekty soutěží v kategorii velké stavby, kromě ní ještě probíhá soutěž v kategoriích díla výtvarného umění a drobné stavby. Soutěž vyhlašuje krajská rada a souhrnné ocenění činí 300 tisíc korun. „Rozděleno je podle počtu získaných hlasů následovně: v kategorii 1. budou oceněna první dvě místa částkou 150 tisíc a 50 tisíc korun, v kategorii 2. a 3. první místa částkou 50 tisíc,“ vysvětlili zástupci kraje.

Soutěžní hlasy se posílají formou SMS na telefonní číslo 900 77 06. Text zprávy v případě vanovického kostela je HLA PAMATKY 21, v případě boskovické radnice HLA PAMATKY 2, v případě domu na Bílkově HLA PAMATKY 1, a v případě černovického kostela HLA PAMATKY 4. „SMS hlas se nepřipočte na internetové stránce ihned, ale až za několik minut. Propojení mezi společností zajišťující SMS hlasování a serverem Jihomoravského kraje není kontinuální, ale data se předávají pouze několikrát za den, letos by to však mělo být v řádu minut, nikoliv hodin jako dříve. Hlasy se tedy připočítávají skokově. Váš hlas je však vždy započítán. Cena hlasovací SMS je 6 Kč. Z jednoho telefonního čísla lze zaslat pouze jeden hlas,“ upozornili pořadatelé soutěže.

### Českobratrský kostel ve Vanovicích

Jde o mohutnou jednolodní stavbu z roku 1844, k níž bylo mezi lety 1861 a 1863 přistavěno charakteristické dvojvěží. Jedná se tak o jediný dvojvěžový evangelický kostel na území České republiky. Kostel je dominantou nejen samotné obce, ale i přilehlé oblasti Malé Hané.

V roce 2013 zde proběhla sanace havarijního stavu zastřešení obou věží, přičemž zahájena byla již v roce 2012. Znamenala především výrobu replik původních zcela dožilých krovů, jejich obednění a opláštění měděným plechem. Tyto repliky původních střech byly následně osazeny zpět na zdivo věží. Zároveň byla provedena obnova fasády průčelí. „Provedení prací na zastřešení bylo neodkladné, neboť dle posudku odborné firmy v tomto případě bezprostředně hrozila havárie. Nyní je tedy zajištěno zachování památky i bezpečnost osob, které se v její blízkosti pohybují. Obnova fasády průčelí byla provedena velmi citlivě dle starší kresebné dokumentace. Celkově práce vedly ke zhodnocení kulturní památky,“ uvedli pořadatelé soutěže.

### Kostel sv. Jana Křtitele v Černovicích

Kostel sv. Jana Křtitele byl postaven v letech 1778–1780 v pozdně barokním slohu na místě středověké stavby. Jedná se o jednolodní obdélnou stavbu s trojbokým kněžištěm a hranolovou věží v průčelí. Nachází se na návrší nad obcí a spolu s nedávno obnovenou farou vytváří architektonicky hodnotný církevní areál, který je dominantou obce.

V roce 2013 byla provedena celková obnova vnějších i vnitřních povrchů – oprava fasády, výmalba interiéru – a obnova střešní krytiny včetně klempířských prvků. Práce podle posuzovatelů vedly ke zlepšení stavebně-technického stavu památky a zároveň znamenaly dokončení celkové obnovy církevního areálu a tím jeho památkovému zhodnocení.

### Radnice v Boskovicích

Budova radnice se nachází na hlavním náměstí a její věž patří k dominantám města. Současná pozdně renesanční podoba je výsledkem přestavby z roku 1567, další stavební úpravy proběhly po požárech 1713 a 1823. Poslední celková přestavba se váže k roku 1859. Dekorativní výmalba některých místností v patře byla provedena patrně v poslední třetině 19. století v rámci stavebních úprav pro potřeby okresního soudu, který zde sídlil v letech 1851 až 1960.

„V roce 2013 došlo k obnově výmalby stropu malé zasedací místnosti v patře. Strop byl v minulosti opatřen cementovým štukem, který začal postupně odpadávat. Po jeho odstranění byly zjištěny fragmenty šablonové výmalby. Ta byla restaurátorem doplněna do předpokládané původní podoby. Bylo odstraněno nebezpečí uvolňování dožilé novodobé štukové vrstvy stropu a zároveň došlo k rehabilitaci vzhledu do té doby poměrně strohé místnosti. Město tím získalo reprezentační prostor pro potřeby úřadu i pro veřejnost,“ popsali pořadatelé hodnocenou činnost za loňský rok.

### Dům Bílkova čp. 7 v Boskovicích

Dům Bílkova 7 představuje jeden z nejvýznamnějších historicko-architektonických prvků židovské čtvrti. Je to patrová klasicistní novostavba z počátku 19. století, která byla postavena na původní ploše několika zaniklých obytných domů. Objekt má výrazný kulturní význam, neboť zde bývala umístěna židovská škola.

V roce 2013 byla dokončena celková obnova, která trvala od roku 2011. V jejím rámci došlo zejména k rehabilitaci dispozice obou podlaží, která byla znehodnocena přestavbou objektu na komunální byty, a k obnově střešního pláště, fasády a výplní okenních, dveřních a vratových otvorů. Objekt byl zároveň upraven pro muzejní účely.

Podle vyhlašovatelů soutěže by tato oprava mohla být inspirací i pro ostatní vlastníky dosud neobnovených památek v židovské čtvrti a plánované umístění expozice o životě židovského obyvatelstva Boskovic v tomto objektu bude nadregionálně významným kulturním počinem.