---
title: "Drogy v regionu: desítky varen i úspěšný toxi tým"
cover-photo: http://i.imgur.com/DvLzGjC.jpg
authors: Žaneta Ondroušková
category: zpravodajství
tags: Blanensko drogy 11-2014
---

Pervitin, marihuana, extáze, LSD. Ale taky alkohol, cigarety nebo automaty. Závislosti na návykových látkách a nejrůznějších činnostech z regionu nemizí, legální ani ty nelegální. Policisté loni na Blanensku zavřeli třicet varen pervitinu a pěstírnu marihuany, mnohokrát řešili opilé mladistvé, vozili lidi na záchytku či zastavovali řidiče pod vlivem drog. Přitom si uživatelé návykových látek kromě zdravotních a jiných rizik koledují také o pokutu či pár let za mřížemi.

Podle blanenské policejní mluvčí Ivy Šebkové je v regionu největší problém s výrobou a distribucí pervitinu. „Minulý rok jsme odhalili třicet varen, pět z toho bylo na Boskovicku. Je to o deset případů více než v letech předcházejících,“ přiblížila Šebková.

Na Blanensku se policistům daří především kvůli fungování speciální jednotky kriminalistů. „Hlavní náplní takzvaného toxi týmu je odhalovat trestnou činnost související s drogami,“ upřesnila Šebková s tím, že kolik má tým členů, prozradit nesmí.
Přestože jsou však policisté ve svém vyšetřování úspěšní, drogová scéna zůstává stabilní. „Vždycky nějakou dobu po policejném zásahu trvá, než se zdroje znovu obnoví. Pak se ale najdou další lidé, kteří se výrobě pervitinu začnou věnovat,“ uvedla vedoucí Víceúčelové drogové služby Společnosti Podané ruce na Blanensku Petra Zatloukalová, která se závislými klienty denně pracuje.

Podle Zatloukalové drogově závislí užívání pervitinu mnohdy kombinují s hraním automatů. „Z procesních závislostí je právě gambling nejběžnější, v rozhovorech s klienty se objevuje pravidelně,“ potvrdila sociální pracovnice s tím, že se k tvrdým drogám přidává často také alkohol.

A s alkoholem mají hojné zkušenosti i policisté, kteří kontrolují řidiče automobilů. Za rok 2013 v Boskovicích a blízkém okolí nachytali řidiče pod vlivem nějaké návykové látky, nejčastěji alkoholu, celkem osmdesátkrát. V šestadvaceti případech jednání pachatele označili jako trestný čin. „V klasifikaci je rozdíl podle toho, v jaké míře je látkou řidič ovlivněný, jestli je způsobilý, nebo ne,“ vysvětlil zástupce vedoucího policejního obvodního oddělení v Boskovicích Svatopluk Dračka.

Městští policisté se v tomto směru setkávají s dalším problémem – nalévání mladistvým. V loňském roce strážníci při kontrolách boskovických provozoven zjistili přes dvacet přestupků na úseku ochrany před alkoholismem a jinými toxikomaniemi, které vzápětí museli řešit s rodiči a sociálními kurátory.

Podle ředitele boskovických městských policistů Davida Krátkého se drogy všeobecně vyskytují nejčastěji tam, kde se lidé dobře baví. „Hodně lidí, zábava, alkohol – to jsou většinou podmínky výskytu těžších drog, jako je extáze, marihuana a jiné. My samozřejmě máme přehled, jak to s drogami v regionu vypadá, ale jen povrchně, protože tuto problematiku předáváme speciálním vyšetřovatelům, kteří jsou na to zaměření a mají nesrovnatelně lepší výsledky,“ uvedl Krátký. Sám si netroufá říct, kolik pravidelných uživatelů těžkých drog se v boskovickém regionu vyskytuje, ale číslo odhaduje v řádu desítek. „Pak jsou samozřejmě ti, kteří si dají výjimečně, při nějaké příležitosti,“ dodal Krátký.

Co se týče trestů v drogové problematice, pohybují se od několika měsíců až po roky. „Za nedovolenou výrobu a jiné nakládání s omamnými a psychotropními látkami hrozí pachateli trest odnětí svobody na jeden rok až pět let,“ uvedla mluvčí Šebková. Za přechovávání můžou pachatelé za mříže až na rok, za pěstování rostlin obsahujících omamnou nebo psychotropní látku na šest měsíců. „Všechny tyto a další informace obsahuje trestní zákon v paragrafech 283 až 287,“ doplnila Šebková.