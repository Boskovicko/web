---
title: Jak nediskutovat (s odborníky)
authors: Tomáš Trumpeš
category: publicistika
tags: Boskovice hazard 11-2014
---

Bylo mi sympatické, když starosta Boskovic před několika měsíci přiznal, že se vedení města nedaří komunikovat s občany. Určitou nedůvěru jsem pojal k záměru radnice nechat si zpracovat analýzu a poradit se s profesionální agenturou. Jako novinář mám k odborníkům tohoto typu jistou nedůvěru a myslím si, že by vedení města stačilo být trochu otevřenější ke svému okolí a poučit se z dosavadních zkušeností.

Nevím, jak výsledky té avizované analýzy dopadly a zda vůbec vznikla. Po absolvování [debaty o hazardu v zámeckém skleníku](/clanky/2014/03/13/beseda-o-hazardu.html) mám spíše dojem, že by město samo mohlo vypracovat naučnou brožurku s titulem Jak nediskutovat.

Pořádat besedu s veřejností ve všední den od 16.30 se mi zdá samo o sobě jako neomalenost. Politici by měli svým občanům umět vyjít vstříc a obětovat svůj večerní čas a program.

Dále se mi jeví jako nešťastné, když politici z nízké účasti na besedě viní občany a vyvozují, že je dané téma či věci veřejné obecně nezajímají. Není to pravda. Občané zkrátka mají často dost své práce a starostí a čekají, že některé problémy za ně vyřeší ti, kteří si je takříkajíc berou za své. V případě hazardu je situace ještě citlivější, lidé přímo postižení hazardem se budou logicky držet spíše mimo veřejnou diskusi a doufat, že se jich někdo zastane. Je smutným faktem, který beseda ukázala, že v případě boskovických politiků doufají marně.

Ale zpět k diskusi. Pokud chce radnice besedovat stylem – představíme stanovisko, ke kterému se zatím kloníme, pak následuje přednáška přizvaného odborníka, který toto stanovisko umně podloží sofistikovanými argumenty, a pak se můžete, milí občané, na něco zeptat – je podobná diskuse zbytečná.

Je vůbec pozoruhodné, jak moc podléháme fenoménu takzvaného odbornictví. Přitom každý ze svého oboru víme, že sehnat dva odborníky, kteří budou tvrdit pravý opak, nebývá tak složité. Také diskuse ve skleníku by byla zajímavá, kdyby se od počátku vedla a moderovala jako konfrontace různých názorů. A úplně nejpřínosnější by bylo, kdyby politici seděli mezi občany a bylo na nich vidět, že se o problému chtějí něco dozvědět, že nepřicházejí s hotovým názorem. Navíc vědomostmi zcela nepodloženým, neboť nedokážou přímo odpovědět ani na otázku, kolik heren a automatů mají ve městě, jak to koresponduje s celorepublikovým průměrem a kolik z těchto heren je v zónách, kde byly povoleny v rozporu se zákonem, což byla bohužel běžná praxe Kalouskova ministerstva financí.

Žádný odborník není spasitel, který za nás něco ideálně vyřeší. To my se musíme zajímat a umět se rozhodnout, třeba koho zvolíme. A politici se musejí umět rozhodnout, co provedou s hazardem. Je to na nich, přičemž i odklad je rozhodnutí. Do začátku by jim možná pomohlo, kdyby se naučili diskutovat.