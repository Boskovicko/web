---
title: Metanolová aféra si připsala další oběť
authors: Andrea Šrámková
category: zpravodajství
tags: Boskovice Vanovice metanol 11-2014
---

Dvaapadesátiletý muž z Vanovic, kterého na začátku února přijala boskovická nemocnice s otravou metanolem, v noci z 6. na 7. března zemřel. Přestože lékaři velmi rychle stanovili diagnózu a zahájili léčbu, množství metanolu poškodilo organizmus natolik, že muž se za celý měsíc vůbec neprobral z bezvědomí.

„V krvi měl 1200 mg/l, což je téměř dvojnásobně překročená smrtelná dávka,“ uvedl Vladimír Zemánek, primář oddělení ARO. Přestože se lékařům do 24 hodin podařilo snížit toto množství na 100 mg/l, život postiženému muži už nezachránili. Jeho úmrtím se uzavřela možnost, že by on sám vnesl světlo do objasnění skutečnosti, odkud jed pocházel. Policejní vyšetřování však nadále pokračuje. „Neustále pátráme po možné zdroji otravy,“ uvedla policjení tisková mluvčí Iva Šebková.

Pro lékaře v boskovické nemocnici to byl už čtvrtý případ otravy metanolem od začátku aféry, která začala v září 2012. Dva pacienty zde ošetřili s lehkými příznaky otravy, u jednoho však šlo o velmi vážný stav. Tenkrát se podařilo muže zachránit, což lékaři přirovnávali k malému zázraku, protože dotyčný odešel z nemocnice po svých a postupně se mu začal zlepšovat i zrak. 