---
title: V MŠ Bílkova oslavili Den Země
authors: Dagmar Ševčíková
category: napsali nám
tags: Boskovice školky 18-2014
---

Dopoledne 24. dubna děti se svými učitelkami, rodiči, studenty SPgŠ a hosty z Penzionu oslavili na zahradě školky svátek Dne Země.

Společně zasadili stříbrný smrček, studentky za doprovodu kytary zazpívaly písničku Chválím tě Země má a poté se děti vydaly objevovat království matky Země na připravená stanoviště. Skládaly obrázek z kamínků a zalévaly sádrou, dozvěděly se o důležitosti kompostu, malovaly pískovou barvou, prolézaly tunelem jako žížala, vyráběly skřítka z přírodnin, stavěly obrázky z plastových víček, dělaly pokusy s vodou, sázely kytičky do květináče, poznávaly bylinky podle vůně, zasely semínka na záhonek a plnily mnoho dalších a dalších úkolů.
U každého stanoviště dětem pomáhali studenti z SPgŠ, kteří také úkoly s učitelkami pro děti vymýšleli a připravovali. 

Na závěr děti ze třídy Sluníček zatančily Tanec slunci, kterým ukončily dopoledne plné zábavy a nových poznatků.