---
title: Osvobození si připomenou v předvečer svátku
authors: M. Krajíčková
category: kultura
tags: Boskovicko historie 18-2014
---

Oslavy konce 2. světové války letos pořadatelé připravili vesměs na předvečer státního svátku, tedy na středu 7. května. 
V Boskovicích proběhne vzpomínkové setkání u Památníku padlých u pošty, začátek je naplánován 17 hodin a sváteční akt bude doprovázet Boskověnka.

Podle obdobného scénáře jako minulý rok proběhnou oslavy osvobození v Letovicích. Začátek pietního aktu je v 19 hodin u Památníku obětem zvůle a násilí u kostela sv. Prokopa, pokračovat bude v 19.30 krátkými slavnostními proslovy, položením věnců a hymnou u Památníku umučených u koupaliště. Poté přejde lampiónový průvod na výletiště u požární zbrojnice, kde proběhne výstavka historické techniky, kulturní program žáků ZUŠ Letovice a prezentace vojenského gymnázia z Moravské Třebové. „Těchto oslav se vždy účastnilo mnoho obyvatel, vracíme se k lampiónovým průvodům, abychom zaujali i děti,“ uvedl místostarosta Jiří Palbuchta.

Již tradiční lampiónový průvod je připraven ve Skalici nad Svitavou. Účastníci se sejdou v 19 hodin u obecního úřadu, s rozsvícenými lampióny projdou obcí na hřiště, kde bude zapálen oheň míru. Večer bude zpříjemněn vystoupením dětí z mateřské školky, projevem starosty a živou hudbou.