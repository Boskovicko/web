---
title: Rekonstruují kostel Zvěstování Páně
authors: Jitka Melkusová
category: zpravodajství
tags: Vážany opravy památky 18-2014
---

Lidé bydlící na Malé Hané jezdí denně kolem, někdy si možná řeknou, to je dobře, že tu stojí, hezký, milý, malý. Na prstech ruky by ale spočítal ty, kteří kdy vstoupili dovnitř. A kdo z nich ví, že jeho střecha je z břidlice a že její sklon nemá v širém kraji obdoby?

Nyní se barokní filiální kostelík Zvěstování Páně stojící na okraji obce opravuje. Dělníci už mají vyřešené venkovní odvlhčení a pracují na vnitřních omítkách a podlaze. Následovat bude rekonstrukce elektroinstalace, výměna oken a restaurace dveří. Mezitím restaurátoři pracují na oltářích. Závěr prací bude na nové fasádě. Kostel opravuje firma Kordo, investorem je Biskupství brněnské.

Bohoslužby v kostele bývají jen výjimečně. V posledních letech jen o vážanských hodech, v předešlých desetiletích ještě o svátcích Zvěstování a o Dušičkách.

Raně barokní kostel z roku 1685 byl postaven ve tvaru rovnoramenného kříže. Jsou v něm údajně původní varhany. Postaven byl v době, kdy podstatná část Malé Hané byla v majetku kláštera Hradisko u Olomouce.