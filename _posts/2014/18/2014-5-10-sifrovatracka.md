---
title: Vatra Boskovice zve na ŠifroVATRAčku
authors: Anna Dudková
category: publicistika
tags: Boskovice 18-2014
---

V sobotu 24. května se uskuteční druhý ročník ŠifroVATRAčky, týmové hry v přírodě plné hádanek, šifer a překvapení pro děti do 15 let.

Podobně jako loni vybrali pořadatelé z oddílu Vatra Boskovice pro hru příběh z boskovických pověstí. „V loňském roce jsme využili pověst o loupežníku Žampachovi, letos se vydáme za permoníky na pověstmi opředený kopec Zlatník, tyčící se nad Pilským údolím u Boskovic, tam totiž měli permoníci podle pověstí žít a dolovat zlato.

Na děti čekají nejen šifry, ale i přesmyčky, dobrodružství, zábavné úkoly a na závěr posezení u ohně pro ty, kteří se v permonických štolách neztratí,“ přiblížila akci za organizátory Kamila Hrnčířová. Akce je určena pro děti zhruba od druhé třídy, které už umějí dobře číst a ujdou pár kilometrů lesem, zkusit to ale podle pořadatelů mohou i mladší. Kromě jednoduchých úkolů pro mladší děti budou opět nachystány i bonusové složitější úkoly pro starší a zkušenější, takže na své si přijdou všichni. Více informací lze získat [na stránkách hry](http://www.vatra-boskovice.cz/sifrovatracka).