---
title: V památkové zóně se dočká opravy dalších pět objektů
authors: Petra Bílá
category: zpravodajství
tags: Boskovice opravy památky 18-2014
---

Boskovičtí byli úspěšní v získání dotace z Programu regenerace městské památkové zóny. Díky tomu dalších pět objektů v městské památkové zóně v Boskovicích čekají opravy. „Předběžně jsme z ministerstva kultury dostali téměř jeden milion čtyři sta tisíc korun. Sto tisíc jsme si připsali za vítězství v krajském kole soutěže programu regenerace. Podle pravidel, která jsou stanovena, dotace z ministerstva kultury pokryje padesát procent jednotlivých investičních akcí, další část tvoří spoluúčast. Pokud je daný objekt ve vlastnictví města, k dané investici doplatíme padesát procent z rozpočtu města. Pokud je památka v rukou soukromých vlastníků, přispějeme jim deseti procenty a čtyřiceti procenty se podílí daný soukromý vlastník,“ vysvětlila místostarostka Boskovic Jaromíra Vítková s tím, že návrh přidělení peněz ještě musí schválit zastupitelstvo.

Podle ní jsou opravy často velmi drahé, a tak se postupuje po etapách. „Takto jsme opravovali budovu rezidence i radnici. I letos jsou vybrány objekty, jejichž celková obnova bude finančně náročná, proto se bude v některých případech jednat o jednu z etap opravy,“ upřesnila Vítková. Tři z vytipovaných objektů jsou v rukách soukromých vlastníků. Jedná se o dům číslo 8 v ulici U Koupadel, kde mají dělníci za bezmála šest set dvacet tisíc korun opravit střechu. Za více než šest set tisíc dojde k obnově fasády na Panském dvoře a nový vzhled dostane díky omítce i Jízdárna. Zde se navíc budou repasovat okna. Ve vlastnictví posledních dvou objektů figuruje Luděk Řehoř. Ten má vlastnické právo k budově Jízdárny a je jednatelem společnosti Pražská 5, která je vlastníkem Panského dvora. Řehoř prozradil, že na obě investice se dopředu připravoval. „Vše musí do sebe zapadnout. Musel jsem získat stavební povolení i stanovisko Národního památkového ústavu. Pak za mnou paní místostarostka přišla s tím, že jsou k dispozici nějaké peníze na opravy a že mám doložit, co mám připraveno k rekonstrukci. Jsem rád, že se na opravy kulturních památek městu daří získávat dotace. Loni jsme už na Jízdárně udělali novou střechu a klempířskou práci. Na obnovu omítky na Jízdárně jsme se připravili už na podzim, kdy jsme otloukli původní omítku,“ popsal Řehoř. Nová omítka na Jízdárně přijde na bezmála jeden milion korun.

Budova Panského dvora bude mít zatím novou fasádu jen na levé části. „Je to větší objem prací, chceme tedy udělat omítku alespoň na pohledové části od města, tedy roh od vstupu do dvora směrem k muzeu. A totéž uvnitř. Souběžně s tím budeme opravovat okna a ještě jednám s památkovým ústavem o řešení arkád na levé straně, protože to s fasádou souvisí. Arkády jsou zasklené v ocelových profilech, to není vyhovující z hlediska zateplení i vzhledu. Chceme použít dřevěné profily a arkády udělat jako součást fasády. Celková investice bude vyšší, protože současně budeme udělat i nové vnitřní omítky a sociální zařízení. Máme totiž zájemce, který chce v této části budovy provozovat restauraci,“ prozradil Řehoř.

Z městských objektů letos přijde řada na obnovu fasády, repasi oken a výměnu klempířských prvků na domě číslo jedenáct ve Zborovské ulici. Zde jsou náklady vyčísleny na více než sedm set šedesát tisíc korun. Další investice se týká rampy v ulici U Vážné studny. Vedení města tam plánuje obnovit přiléhající schodiště. Oprava bude stát skoro sto devadesát tisíc korun. Boskovičtí už vybrali firmy, které budou opravy realizovat. „Co se týká domu na Zborovské ulici, zde by měly opravy trvat do konce září, rekonstrukce schodiště U Vážné studny by měla skončit do konce června,“ popsala Jaromíra Vítková. 

Místostarostka Boskovic nastínila, jak vybírají objekty, které se budou opravovat. „Všechny památky i další objekty v památkové zóně jsou popsány v programu regenerace městské památkové zóny. Opravy památek jsou vyčísleny na desítky milionů korun. Ale ne každý vlastník se hodlá do oprav pustit. Vlastníci, kteří by chtěli opravovat, jsou v seznamu, který tvoří podklad pro žádost o dotaci z Programu regenerace Ministerstva kultury. Zde je základním kritériem stanovisko Národního památkového ústavu a rozhodnutí orgánu památkové péče. Dalším důležitým hlediskem je, zda vlastník bude mít finanční zdroje na spoluúčast k případné dotaci. Z uvedených podmínek vznikne seznam objektů, který projedná památková komise, rada a zastupitelstvo. Pak je podána žádost, kterou posuzují úředníci ministerstva,“ popsala Vítková. 
Před rokem byly opraveny objekty U Vážné studny číslo 3 a 15, fasáda dvorního traktu radnice a historická výmalba v malé zasedací síni radnice, dále podlahy a schody v budově rezidence.