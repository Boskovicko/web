---
title: "Psali jsme v roce 1995: Příběhy starosty Slámy a oslavy výročí konce války"
authors: Jitka Melkusová
category: publicistika
tags:
- Boskovicko
- 25 let Boskovicka
- historie
- 18-2014
---

Regionální noviny oslavily v srpnu páté výročí a přestěhovaly se. Z budovy Formátu na ulici Kpt. Jaroše 33, který expandoval do velké haly, přes ulici takzvaně Na Kupsovo – Kpt. Jaroše 22. Měly k dispozici dvě místnosti, dva telefony a mohly se svobodně rozrůstat, což také dělaly. Opustil je Jarda Kříž, který zakotvil ve sportovní redakci České televize, kde působí dodnes, přicházeli noví redaktoři. Dáša Odehnalová, Luboš Slezák. Na čtrnáctideník to stačilo. A změnily tiskárnu. Ruda Burgr alias Rolf oslavil stý sloupek a velkou oporou byl i nadále Milan Křesťan.

Po boskovickém Františku Slámovi se přednostou okresního úřadu stal blanenský Jiří Crha, což nemohli skousnout lidovci, kteří doufali, že na místo logicky nastoupí zastupující Stanislav Skřipský. Skončily komise pro privatizaci (samozřejmě malou), které v okrese Blansko vykázaly v 41 dražbách prodej 176 jednotek za 120 milionů. Pivovar Černá Hora, za nějž společnost ANNA nezaplatila 111 milionů, se vrátil do područí Pivovarů a sodovkáren. Nadějný partner Lamplota Letovické zklamal a ti se pokusili zbavit koupaliště. Na gymnáziu byl zaveden obor cestovní ruch, kunštátský starosta usiloval o založení keramické školy. V létě nějací desperáti přepadli parní vlak jedoucí Malou Hanou. Po podzimních volbách se etablovali noví starostové a Boskovice ještě netušily, či nechtěly vědět, že o svého nového v témže roce přijdou. Mlékárna Olešnice začala vyrábět mléko v krabicích a novináři zažili zásadní spor s radnicí, neboť starosta Sláma se pokoušel o jednání zastupitelstva bez přístupu veřejnosti, což se mu nejméně dvakrát podařilo. Radnice dala podnět k vyšetřování předešlého vedení. Byl založen Klub přátel Boskovic a dražena Bytová správa v likvidaci včetně kotelen, které se ale na konci roku vrátily zpět městu. Do mateřské školy na Bílkovu přijel policejní prezident Tomášek a nabídl dětem vysloužilého policejního koně. V Letovicích zahájili stavbu čistírny odpadních vod, bratři Burgrové se svým rakouským příbuzným otevřeli Makkabi a Boskovice převzaly od státu nemocnici v hodnotě přes 72 milionů korun. Na podzim byl odsouzen starosta František Sláma, a tak Boskovice po roce opět volily starostu. Stal se jím právník radnice, Vratislav Smoleja. Byl dostavěn penzion v Kunštátě, boskovičtí bezdomovci získali domov a svitávecký Svitex několik měsíců nevyplácel mzdy.

### Odvážnému štěstí přeje

Pozdě si uvědomili poslanci okresního shromáždění svou chybu, když přes upozornění přednosty Crhy a některých kolegů odsouhlasili nečekanou žádost starosty Svitávky Jiřího Švába, aby z peněz ušetřených na kanalizaci v Benešově poskytli Svitávce účelovou dotaci ve výši 300 tisíc korun.

Obec Svitávka se totiž dostala do neřešitelné situace, když Svitex vypověděl dodávky tepla pro mateřskou školu. Starosta v úzkých použil neobvyklou cestu přímé žádosti, a ta mu prošla.

Za nos se v tu chvíli chytili ti, kteří trpělivě projednávali a případně akceptovali argumenty nedostatku finančních prostředků při vyhodnocování žádosti o finance, jejichž součet mnohokrát převyšuje finanční možnosti rozpočtu. Nepomohl ani pokus o revokaci hlasování, poslanci jakoby si uvědomili, že se mohou octnout ve stejné situaci a své první rozhodnutí potvrdili.

Jiří Šváb se v ten den stal hrdinou v očích některých svých kolegů a snad i svitáveckých občanů.

*Jim*

### Rolfův sloupek

Už jste někdy zkusili popřemýšlet o takové zdánlivé maličkosti, jakou je docela obyčejný desetník? Většina z nás se asi v tuto chvíli přizná, že ne. Proč také? A přitom nás tato titěrná věcička, mincovním razidlem vytvarovaný kousek hliníku, dovede občas pěkně potrápit.

Nadouvá a špiní peněženky i kapsy, věčně se někde zbytečně povaluje a je tak malý, že ho dosti často obtížně lovíme a dolujeme z nejrůznějších koutů a skrýší. A co teprve, když se někam, mrška, zakutálí. Pak musíme i na kolena. Anebo mávneme jen tak rukou a necháme ho ležet. Beztak, co s desetníkem, plechem jedním hliníkovým.

Stejně tak na něj shlížíme, když ho někde uvidíme ležet. Kdože by se ohýbal. Ruku po něm natáhneme nejvýše v případě, kdy je tak akorát na dosah. A to se ještě pěkně rozhlédneme kolem dokola, jestli nás někdo nepozoruje. Mohli by si totiž o nás potom říkat, že jsme pěkně hamižní a držgrešle.

Vždyť je to naprosto bezcenná mince degradovaná inflací. A její výroba prý dokonce přijde státní pokladnu na víc než oněch deset haléřů. (U pětníku tak tomu bylo určitě, a proto se přestal razit.) Tak jaképak lpění na desetníku. Už to přece není to pírko, pro které se i za plot skákalo.

Jenže běda, když se dostaneme do situací, kdy nám jsou tyhle silné řeči takříkajíc nanic. U pokladny v obchodě nebo v autobuse zjistíte, že vám chybí právě ten desetník. Potřebujete si vyměnit drobné za dvoukorunu na telefon a zase nemáte ten správný počet desetníků. A teď, babo, raď! Většina pokladních a nejrůznějších výběrčích v téhle republice (ne už tak na celém světě) je totiž neoblomných a když prostě ten desetník nemáš, nenakoupíš, nejedeš.

Když ale oni nemají ten desetník, mile se usmějí a řeknou, že vám to vrátí příště. (Ještěže už nemáme ty pětníky, protože u nich toto zaokrouhlování cifer směrem nahoru probíhalo poměrně často.) Jen několikrát za život, dalo by se to asi spočítat na prstech, mi byl onen desetník odpuštěn. Kolik desetníků jsem naopak odpustil já, nedokážu spočítat. Myslím si ale, že jich bylo mnohem více.

Teprve v situaci, kdy zoufale hledáte a potřebujete obyčejný desetník, oceníte jeho skutečnou hodnotu. Zjistíte, že nespočívá jenom v oněch deseti haléřích nominálu, nýbrž v mezilidských vztazích, které ji dokážou povýšit nebo naopak ponížit. V těchto chvílích se obyčejný desetník stává docela dobrým barometrem prosté lidské člověčiny.

*(autor je redaktorem MF Dnes)*

V průběhu druhého pololetí roku jsme naši čtenářům nabídli nákupní košíky – základních potravin, zeleniny, masa, uzenin, drogerie a podobně. Chléb stál 14 korun a více, mléko 8,50 a více, máslo 19,50 a více, vejce 11 Kč a více a kuře 42 Kč a více.  Benzín do 20 Kč, nafta 16 Kč.

Největší rozdíly byly v cenách uzenin. Rozdíl v nákupním košíku činil asi stovku, levnější byli soukromníci. Vysočina 75 až 120 Kč; vepřová šunka 125 až 180 Kč. Zde jsme zůstali na ceně.

### Slavnostní vzpomínka v Benešově

Hymna, která v podání Benešovské 120 zcela vyplnila půvabný malý sál benešovské sokolovny, zahájila slavnostní setkání s přímými účastníky domácího odboje blanenského okresu k 50. výročí osvobození Československa a ukončení 2. světové války. Bílý prapor s vyšitými jmény Jermak, gen. Svoboda, Delta 2 ER a Juraj na černém horizontu byl jedinou výzdobou.

„Tehdy šlo o všechno,“ začal svůj projev předseda dokumentační komise Českého svazu bojovníků za svobodu Karel Klemsa, „cožpak není známo Heydrichovo konečné řešení? Náš národ mohl tehdy dopadnout moc špatně.“ Poté přiblížil přítomným ve zkratce všechny události světové války související s naším okresem. Hovořil o událostech roku 1939, o zakládání skupiny Obroda národa, Věrni zůstaneme a Za svobodu, vzpomněl generála Čápka. Hovořil o osmnácti rukojmích zatčených již v roce 1939. Vzpomněl pětatřiceti lidí, kteří odešli bojovat za hranice - 14 letců bojovalo v Anglii (8 z nich padlo), 14 v Sovětském svazu, 1 v Jugoslávii. 

Do další etapy, která začíná napadením Sovětského svazu v roce 1941, spadají první akce sabotážní a destrukční. Ti, co utekli z totálního nasazení, se skrývají v okolí svých vesnic a spojují se s uprchlými sovětskými zajatci. Do tohoto období spadá také atentát na hotel Lamplota v Letovicích. Bylo tehdy zatčeno 23 osob, naštěstí byli všichni tehdy ještě propuštění. Důsledkem těchto akcí je stanné právo. Do Boskovic bylo soustředěno 674 Židů, z nich se vrátilo 49 a 11 Cikánů, z nichž se vrátili 2.
Rok 1943 je rokem zlomu ve válce, ale i rokem velkých ztrát v odbojových skupinách. Za pomoci konfidentů byla odhalena skupina Za svobodu (25 osob zatčeno, 15 popraveno), skupina drválovická (28 osob zatčeno, 17 popraveno, z toho 14 přímo z Drválovic) a valchovská (20 osob vězněno, 8 popraveno, 4 odsouzení k smrti se dočkali osvobození).

Rok 1944 je rokem příchodu partyzánských skupin přímo ze Sovětského svazu. Od ledna 1945, kdy v Letovicích působí zvláštní komando určené přímo k potírání partyzánských skupin, se datují největší ztráty. Komando si totiž přivezlo jazykově vybavené zkušené konfidenty. Události vyvrcholily likvidací vězňů, které už komando nemělo kam odevzdat, v posledních dnech války v Letovicích.

V období války v našem okrese padlo 108 partyzánů a 279 účastníků domácího odboje. Deportováno bylo 612 Židů. Vězněno bylo 107 partyzánů a dalších 406 účastníků odboje. O život přišlo ve válce z našeho okresu 1085 osob.

Po diskusních příspěvcích, které poodhalily i některé dosud nejasné situace v odboji, odjela většina přítomných, jejichž průměrný věk je 77,5 roku, do památníku na Skalách.

Zde si se zaujetím vyslechli shrnutí působení partyzánských skupin na Drahanské vrchovině a Českomoravské vysočině z úst někdejší partyzánské spojky, pana Tesaře. Tato vzácná situace umožnila vzájemné ujasňování si některých souvislostí či doplnění již zapadlých vzpomínek. Z rozhovorů většiny zúčstněných bylo možné vyslechnout přání, aby bylo umožněno co nejpodrobnější zdokumentování těchto událostí pro budoucí generace, aby se tak jednou provždy zabránilo jejich možnému zkreslení.

*Jim*