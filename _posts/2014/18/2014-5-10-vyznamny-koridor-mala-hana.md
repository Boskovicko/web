---
title: Malá Haná byla už v minulosti významným koridorem
cover-photo: http://i.zoul.cz/8IIxQJ7.jpg
authors: Jitka Melkusová
category: zpravodajství
tags:
- Velké Opatovice
- historie
- 18-2014
---

V Kartografickém centru ve Velkých Opatovicích se v průběhu dvou předsvátečních dnů uskutečnila Kartografická konference. Šlo o jeden z dalších kroků, které zprostředkovávají propojení historie se současností a hledají využití zkušeností pro budoucnost, a to i na základě práce se starými mapami. Konference navázala na projekt Malá Haná – Paměť kulturní krajiny, který byl v roce 2012 prezentován na badatelském setkání v Jevíčku.

Na konferenci se setkali kartografové, archeologové, historici a zástupci příbuzných oborů z Univerzity Tomáše Bati ve Zlíně a Univerzity Palackého v Olomouci, ale i Národního zemědělského muzea, aby prezentovali nové poznatky a zkušenosti, případně ukázali další příležitosti, velmi často ve vztahu k současným možnostem v podobě digitalizace a podobně.

Moderátor konference prof. Ivo Barteček, který se zabývá historickým místopisem Moravy a Slezska ve vztahu ke starým mapám, připomněl právě skončivší výstavu nazvanou Kouzlo starých map ve Vlastivědném muzeu v Olomouci a poukázal na existenci mnohasvazkové publikace názvu Historický místopis Moravy a Slezska 1848–1960, jejíž úvodní díl napsal Ladislav Hosák (1898–1972), autor či spoluautor mnoha publikací vztahujících se k dějinám měst a obcí, Boskovice nevyjímaje.

Velmi zajímavý byl příspěvek Jakuba Trojana z Fakulty krizového řízení Univerzity Tomáše Bati ve Zlíně, který se věnoval výuce z oblasti informačních systémů, při níž používají právě staré mapy.

Příspěvek Eduarda Drobejara, který v současné době zkoumá římské osídlení v Jevíčku, byl věnován shrnutí archeologických nálezů na území Malé Hané a významu místa v historických souvislostech. Malou Hanou označil za koridor cest, který pak především již v období našeho letopočtu, v době Keltů a době římské a poté v době stěhování národů ve 4. a 5. století, měl velký význam i v souvislosti s výrobou železa. „Nálezy z té doby jsou téměř na každém katastru,“ uvedl archeolog Drobejar, který se na dobu římskou specializuje. Ten naleziště v Jevíčku, které bylo odkryto v roce 2005, považuje za velmi významné už proto, že na Malé Hané chybí pohřebiště. Nález poblíž německé dálnice je zajímavý i tím, že pohřebiště, které obsahuje 80 až 100 hrobů z markomanských válek v letech 166–180 bylo poté překryto síldlištěm z doby římské, kde se rýsují zděné stavby s římskými importy. Archeolog dokonce nevylučuje, že stavby patřily domácí elitě. Po skončení průzkumů chtějí v místě postavit milník, podobný jako v Neředíně u Olomouce.

Všichni účastníci zahrnuli do svých příspěvků souvislost s plastickou mapou, která tvoří základ velkoopatovické expozice. Plastické mapy z doby před sto lety dokonce označil kurátor Národního zemědělského muzea Petr Fencl za unikátní autorská až umělecká díla, což samozřejmě platí o všech starých mapách.