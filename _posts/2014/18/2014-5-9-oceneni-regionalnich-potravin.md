---
title: I letos vyhlásili soutěž oceňující nové potraviny vyrobené v regionu
authors: Ludmila Dobrozemská
category: zpravodajství
tags: Boskovicko 18-2014
---

Již popáté vyhlásilo ministerstvo zemědělství celostátní soutěž s názvem Regionální potravina. Současně je vyhlášen i devátý ročník soutěže Zlatá chuť jižní Moravy. Cílem této soutěže je podpora malých a středních potravinářských výrobců a zemědělců, snaha napomáhat zviditelnění těchto výrobců a tím umožnit spotřebitelům lepší orientaci při identifikaci kvalitních regionálních potravin.

U přihlášených potravin se posuzuje především chuť, vzhled, způsob výroby a vliv výrobku na zdraví zákazníka, ale také například jeho originalita nebo design. „Chtěli bychom oslovit nově vznikající firmy či začínající podnikatele,“ uvedl Václav Hlaváček, předseda představenstva regionální agrární komory Jihomoravského kraje. „Oceněné výrobky budeme prezentovat například na farmářských trzích nebo zemědělských veletrzích na brněnském výstavišti,“ doplnil motivaci pro účast v soutěži.

Vítěz jednotlivých kategorií obdrží certifikát Potravinářský výrobek Jihomoravského kraje 2014 s právem využívat označení u oceněného výrobku formou ochranné známky Zlatá chuť jižní Moravy. Ostatní účastníci obdrží čestné uznání a možnost užívat alespoň logo Chuť jižní Moravy. Soutěžící mohou přihlásit své výrobky do 16. května. Vyhodnocení pak proběhne 30. května na Mendelově univerzitě, ale na slavnostní vyhlášení a předání ocenění si vítězové budou muset počkat až na jihomoravské krajské dožínky, které proběhnou poslední srpnovou neděli.
Mezi oceněnými výrobky minulého roku se zařadilo například třináctistupňové pivo Vísecká pšenka, které vyrábí rodinný pivovar Ohrada ve Vískách. „Účast v soutěži Regionální potravina nám pomohla se zviditelněním našeho piva. O výrobku se začalo více mluvit, lidé se o Vísecké pšence dozvídali z prezentací, které byly uskutečňovány v rámci soutěže,“ pochvaluje si ředitel pivovaru Michal Kamba.