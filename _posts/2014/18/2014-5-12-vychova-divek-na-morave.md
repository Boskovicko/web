---
title: Výchova dívek na Moravě
authors: Petr Meluzín
category: publicistika
tags: 18-2014
---

Vlastně by se to mohlo jmenovat Výchova dítek na Moravě, ale popořádku. Před pár dny jsme s kapelou obstarávali zábavu na firemní akci v Baťově městě. Obchody jdou zřejmě výborně, prostředí bylo luxusní, raut rovněž, navíc byl přístupný i nám chudým muzikantům. Zkrátka příjemný večer.

Součástí všeobecného veselí byla tentokrát i tombola, jejíž výtěžek měl jít na konto místního dětského domova. Na takových akcích je to dost neobvyklé a jistě chvályhodné. Zástupce vedení navíc slíbil, že firma přidá k tomu, co se vybere, stejnou částku. Ještě chvályhodnější. Firemní partneři byli vyzváni, aby ceny, které se jim nebudou hodit, věnovali přítomné paní ředitelce dětského domova pro její svěřence. Zkrátka charita jak má být.

Jako součást personálu jsem se do nakupování losů nehrnul, ale před losováním se ke mně přitočila neznámá paní a věnovala mi jeden los s tvrzením, že určitě vyhrává. Moc jsem nevěřil, v tombole štěstí nemívám, ale kupodivu to vyšlo a já vyhrál - fotbalový míč. Co s ním? Rozhodl jsem se věnovat cenu dětskému domovu a jal se hledat jeho ředitelku. Byla to právě ona paní, která mi věnovala zdarma los. „Já jsem vám to říkala,“ smála se a já měl radost z dobrého skutku, který mě ovšem nic nestál.
Po skončení tomboly paní ředitelka všem poděkovala a oznámila, že výtěžek bude použit na koupi nové myčky na nádobí. „Děvčata se na ni už hrozně těší, konečně se zbaví téhle nepříjemné práce!“ Tak tohle jsem opravdu nečekal. Sportovní náčiní, oblečení, hračky, to ano, ale myčka?

Umývání nádobí bylo za dávných dob mého mládí vždycky úkolem nás dětí. Společně s utíráním prachu a vysáváním koberců v nás tyto práce kromě toho, že jsme pomohli své mámě, upevňovaly alespoň minimální pracovní návyky. Naučily nás, že běžnou součástí života jsou i méně příjemné činnosti, které se ale udělat musí. Bylo to zkrátka užitečné i výchovné.

Jistě, myčka nádobí je dnes běžná v mnoha domácnostech, možná ve většině. Ale je to opravdu takový přínos? Z ekologického pohledu je horší než myčka snad už jen nádobí na jedno použití. Pravda, každý den ušetříme průměrně půl hodiny strávené vcelku lehkou, ovšem nudnou prací. Ale jak s touhle uspořenou půlhodinou zrovna vaše děti naloží? Stráví ji spíš u televize nebo u počítače? Nebylo by pro ně ve skutečnosti lepší, kdyby dál měly tuhle protivnou povinnost, kvůli které jsme se kdysi se sourozenci tak hádali?

Tato drobná příhoda mě znovu upozornila, že s výchovou nejen dívek ve zlínském dětském domově, ale všech dítek na Moravě i jinde ve „vyspělých“ zemích nejspíš není vše v pořádku. Opravdu jim, ale i nám dospělým prospívá stále větší pohodlí? Mám nepříjemný pocit, že jsme už překročili rozumnou mez.