---
title: Policie odhalila další hnízdo výroby pervitinu
authors: Andrea Šrámková
category: zpravodajství
tags: Blansko drogy 18-2014
---

Jedenáct zadržených, dvě kompletní varny pervitinu, díly pro kompletaci třetí a jedna dobrovolně vydaná varna, která byla uložena mimo objekty podrobené v polovině dubna domovní prohlídce kriminalistů, to je výsledek posledního zátahu blanenského policejního toxitýmu.

„Tři osoby jsou už v současné době ve vazbě, další obvinění se očekávají, ale ještě se prošetřují,“ uvedla policejní tisková mluvčí Iva Šebková s tím, že mezi zadrženými byl i muž, který nenastoupil do výkonu trestu. Ten se při zatýkání snažil před kriminalisty ukrýt v úložném prostoru postele. Zatčeným mužům ve věku šestadvacet a osmadvacet let hrozí  za nedovolenou výrobu a další nakládání s omamnými a psychotropními látkami odnětí svobody na deset let, třiadvacetileté ženě pak pětiletý trest.

Při prohlídce policie zajistila vedle vyrobené drogy a marihuany i léky sloužící k výrobě pervitinu, ale také například tři jízdní kola nebo soupravu bicích nástrojů pocházející z majetkové trestné činnosti.

Vyrobená droga sloužila výrobcům pro vlastní potřebu, ale byla distribuována i dalším drogově závislým. Za poslední rok jde minimálně o třetí odhalení rozsáhlejší výroby narkotik na Blanensku, počítaje případ z loňského června nebo listopadu.