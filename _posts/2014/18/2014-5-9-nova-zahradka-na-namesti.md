---
title: Na náměstí povolili novou zahrádku
authors: Petra Bílá
category: zpravodajství
tags: Boskovice 18-2014
---

Lidé, kteří za příznivého počasí rádi posedí na restaurační zahrádce, letos budou moci v Boskovicích využít jednu novou. Zřídit ji chce na Masarykově náměstí v Boskovicích provozovatel restaurace Viva a její vznik už schválila rada města.

Stoly, křesla a slunečníky by neměly zabrat víc než devět metrů na délku a tři metry osmdesát na šířku. Protože zahrádka má být umístěna v městské památkové zóně, musí její vzhled odpovídat určitým kritériím. „Nesmí tam být umístěny žádné reklamy ani na slunečnících ani na ohrazení. Dalším omezením je provozní doba do dvaadvaceti hodin. Při schvalování jsme vycházeli ze stanoviska památkové péče. Rada přihlédla i k tomu, že letos zmizela restaurace pod radnicí, takže by v horní části náměstí nebyla zahrádka a aby tedy návštěvníci mohli posedět jinde,“ prozradila boskovická místostarostka Jaromíra Vítková.