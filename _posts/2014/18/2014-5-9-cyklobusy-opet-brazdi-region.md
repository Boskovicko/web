---
title: Cyklobusy opět brázdí region
authors: Anna Dudková
category: zpravodajství
tags:
- okres Blansko
- doprava
- 18-2014
---

Na čtyřech autobusových linkách byly i letos nasazeny speciální cyklobusy, umožňující cestujícím přepravu s jízdními koly.

Na Boskovicku to jsou linky 251 a 256. První jezdí ze Skalice do Jevíčka, druhá z Boskovic přes Skalici do Olešnice. Cyklobusy s držáky na kola usnadňují cestu cyklistům každý všední den, o víkendech jezdí autobusy dokonce s přívěsem, kam se kol vejde víc.

Další dvě linky zařadil dopravce na Blanensku. Linka 231 zaveze cyklisty z Blanska do Studnice, zatímco linka 233 jezdí na trase Blansko-Benešov. „Cyklobusy se podařilo zavést na Blanensku už loni, letos tedy vyrážejí už podruhé,“ sdělil Květoslav Havlík ze společnosti Kordis. „Přestože autobusy nejsou zcela plné kol, jsme s výsledky spokojeni. Lidé se je naučili využívat,“ dodal.
Cyklobusy je možné potkávat na silnicích od Bílé soboty a jezdit budou až do svatého Václava, tedy do 28. září. Pro cyklisty jsou zavedeny i speciální cyklojízdenky, které mohou koupit i přímo u řidiče. Například celodenní cyklojízdenka, platná i ve vlacích IDS JMK, vyjde dospělého na 70 Kč.