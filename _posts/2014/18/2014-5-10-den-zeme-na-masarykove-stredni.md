---
title: Den Země na Masarykově střední v Letovicích
authors: Miroslava Vítková
category: napsali nám
tags: Letovice 18-2014
---

Dne 22. dubna u nás proběhla oslava Dne Země. Ekotým za pomoci ochotných žáků a učitelů nejdříve uklidil prostor za domovem mládeže naší školy. Vyčistili jsme i koryto potoka od odpadků. Tímto všem moc děkujeme za jejich pomoc a ochotu. Bez nich by se to nepovedlo.

Nejlepší část akce ale byla, když přišly děti z místních mateřských školek. Pro ně jsme připravili malování křídami na chodník, pastelkami na papír, modelování z hrnčířské hlíny a především sázení stromků, které budou součástí živého plotu. Děti nám velmi pomohly ve zvelebování a zkrášlování našeho okolí. Také jim patří naše velké díky.

Všichni jsme si Den Země užili. Pro nás bylo největší odměnou sledovat dětský úsměv na tvářích a jiskřičky štěstí v očích dětí. Ani počasí nám radost nezkazilo. Mrholení jsme se nezalekli. Sázení stromků a kytiček pokračovalo zvesela dál, jen malování jsme přemístili do areálu internátu.  Pršet začalo, až bylo na zahradě vše hotové a uklizené.

Další program byl už v budově SOŠ, kde nás déšť neměl šanci zastihnout. Po obědě za námi přišli žáci osmých ročníků ze Základní školy v Letovicích. Připravili jsme si pro ně prezentace o energetické soběstačnosti naší školy, o aktivitách ekotýmu a ekoškoly obecně i prezentace o ekologii a o tom, jak by se měli chovat k přírodě. Naše studentky představily své práce vytvořené v rámci soutěže Enersol. Po přednášce následovala prohlídka naší ekoškoly. Návštěvě jsme ukázali náš ekodex, ekotřídu, změny prostředí v rámci projektů i to, jak třídíme odpad. K malé ukázce energetického systému školy bohužel nedošlo z důvodu deštivého počasí.