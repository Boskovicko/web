---
title: V Olešnici na náměstí zavedli parkovné
authors: Anna Dudková
category: zpravodajství
tags: Olešnice doprava 18-2014
---

Už měsíc platí řidiči v Olešnici za parkování na náměstí. Obec se rozhodla zpoplatnit stání na náměstí hlavně kvůli jeho přeplněnosti. „Poplatek za parkování byl až sekundární důvod, ostatně za první týden jsme vybrali asi 170 korun, hlavně nám šlo o uvolnění parkovacích míst pro běžný provoz. Ze sedmdesáti dvou parkovacích míst bylo třicet až čtyřicet zaplněno trvale parkujícími vozidly, která tam stála celé dny i měsíce. Lidé, kteří chtěli třeba jen nakoupit, neměli kde zaparkovat. Po zavedení poplatku je na náměstí obvykle obsazeno kolem třiceti míst, takže jsme s výsledkem spokojeni,“ sdělil olešnický starosta Zdeněk Peša. Aby nebyli poškozeni obchodníci na náměstí, první půlhodina parkování je zdarma. „Jelikož se k nám ale dostalo několik požadavků na prodloužení této doby, která prý k nakupování nestačí, rozhodli jsme se bezplatné parkování prodloužit na jednu hodinu. Brzy tedy budou mít dost času na nákup i ti vybíravější,“ představil starosta blízké změny.

Pro dojíždějící, kteří byli zvyklí na náměstí odložit své auto a dál pokračovat autobusem, připravilo město parkování za nákupním střediskem. Kdo tam chce parkovat, požádá o parkovací lístek zdarma na radnici. Z dvaceti takto upravených míst je zatím využíváno sedm.

„Uvolnění parkovacích míst na náměstí nám přineslo další výhodu. Jelikož je Olešnice koncovým uzlem hromadné dopravy, shromažďuje se tu poměrně hodně autobusů a cestující často vystupují na špatných místech mezi dvěma autobusy a podobně. Na uvolněné ploše proto plánujeme přidat ještě jednu ke stávajícím třem autobusovým zastávkám, což by mělo zvýšit komfort cestujících,“ zakončil Peša.