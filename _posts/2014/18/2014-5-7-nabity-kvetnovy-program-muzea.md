---
title: Muzeum připravilo na květen výstavu, koncert a další doprovodný program
authors: Tomáš Trumpeš
category: kultura
tags: Boskovice muzeum koncerty 18-2014
---

Bohatý program připravilo na květen Muzeum Boskovicka. Zahájena bude nová výstava s názvem Místa utrpení, smrti a hrdinství – život v nacistických koncentračních táborech, doprovodí ji beseda s pamětníkem, dále se uskuteční koncert v synagoze a v sobotu 17. května bude muzeum otevřené i ve večerních hodinách a nabídne několik doprovodných pořadů.

Putovní výstava Místa utrpení, smrti a hrdinství – život v nacistických koncentračních táborech bude slavnostně zahájena v úterý 6. května, připravena je ve spolupráci s Historickou skupinou Osvětim při Sdružení osvobozených vězňů a pozůstalých. 

„Výstava je věnovaná životu vězňů v koncentračních táborech. Vytvořil ji docent Vojtěch Blodig z Památníku Terezín. Po České republice putuje od roku 2005. Výstavní soubor seznamuje se vznikem koncentračních táborů a s osudy jednotlivců i celých etnických skupin z českých zemí pronásledovaných a vězněných po roce 1939 pro jejich politické smýšlení, náboženské přesvědčení, barvu pleti či rasový původ. Epilogem k výstavě je několik posledních panelů, jejichž záměrem je varovat před rozmáhajícími se neonacistickými, xenofobními a antisemitskými projevy,“ popsali výstavu boskovičtí muzejníci. 

Expozice bude v muzeu ke zhlédnutí do 6. července a v úterý 13. května ji v 16 hodin doprovodí setkání nazvané Místa utrpení, smrti a hrdinství – beseda s pamětníkem panem Asabem Auerbachem, jedním z Wintonových dětí. 

Ve čtvrtek 15. května v 19 hodin se v synagoze maior uskuteční koncert Dust in the Groove, tedy uskupení, ve kterém účinkují Lucie Vítková, Radim Hanousek, Michal Wróblewski, Martin Opršál, Juraj Valenčík a Václav Pálka. „Projekt Dust in the Groove vznikl na brněnské JAMU, v prostředí, kde vedle sebe existuje klasické i jazzové oddělení. Autor většiny skladeb Radim Hanousek spojil hudebníky rozdílných hudebních světů. Se všemi již dříve spolupracoval – s Lucií Vítkovou a Martinem Opršálem na Dnech nové opery Ostrava či při interpretaci několika Vítkové skladeb, se saxofonistou a klarinetistou Michalem Wróblewskim vedou zvukově experimentální kvartet Zelenka-Wróblewski-Hanousek-Novák, s bubeníkem Václavem Pálkou se setkává v norsko-českém freejazovém kvartetu NOCZ a s Jurajem Valenčíkem hrává moderní jazz. Ve svých kompozicích Hanousek využívá jazzové zkušenosti pro formu, rytmus, moderní jazzovou harmonii a zkušenosti se současnou otevřenou hudbou mimo žánry pro zvukové experimenty. Repertoár doplňují skladby i dalších členů, Lucie Vítkové a Michala Wróblewského. Materiál pro hudebníky tvoří notové i grafické partitury, signály či návody. Prokomponovaná hudba je doplněna volnými plochami, ve kterých se projevují improvizační schopnosti jednotlivých členů i schopnosti využívat řadu nástrojů pro zvukovou pestrost,“ uvedli v pozvánce na koncert pořadatelé.

Několik speciálních akcí připravilo muzeum na sobotu 17. května. Od 15 do 21 hodin bude zdarma otevřena Expozice historických zemědělských strojů, kde bude nachystán doprovodný program pro děti s názvem Urodilo se. Rovněž od 15 do 21 hodin budou probíhat komentované prohlídky výstavy Když se v Boskovicích vařilo pivo ve výstavních prostorách muzea v rezidenci. Od 13 do 18 hodin zde bude navíc připravena ochutnávka piva vařeného tradiční metodou, nepasterizovaného a nefiltrovaného z Vesnického pivovaru Ohrada Vísky.

K sobotnímu programu se připojí také Mini Galerie Zwiecker na Plačkově 6.  Od 15 do 21 hodin zde bude ke zhlédnutí výstava fotografií židovské čtvrti s dobovou připomínkou historické události.

Květnový program doprovodných akcí zakončí v pátek 23. května od 16 do 18 hodin v muzeu ochutnávka pivních speciálů, kterou připravila Salanetéka Boskovice.