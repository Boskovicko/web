---
title: Se způsobem ošetřování zeleně nesouhlasíme
authors: Irena a Vojtěch Havlovi, obyvatelé sídliště Hybešova
category: napsali nám
tags: 15-2014 Boskovice
---

Jsme hudebníci a skladatelé a koncertujeme po celé České republice i v zahraničí a Boskovice jsou výjimečné tím, že jsou zasazené v nadherné přírodě a ještě v lesoparku. Je to jedno z nejkrásnějších měst a mohlo by být příkladem i pro všechna ostatní. 

Mnoho lidí, se kterými jsme v kontaktu, se z tohoto důvodu do Boskovic přistěhovalo. Je tady mimořádně čisté ovzduší, protože lesoparky jsou plícemi města. Je to velmi důležité pro malé děti, které nám samy říkaly, že jim je líto, že ty stromy jsou pokácené. Během doby, kdy probíhalo kácení stromů, jsme se ptali lidí, co si o tom myslí. 90 % lidí nám řeklo, že vůbec nebyli informováni o tomto kácení, jednalo se hlavně o mladé lidi a lidi střední generace. Setkání veřejnosti se zastupitelstvem města ohledně revitalizace zeleně na sídlišti Hybešova, probíhala v nesmyslných oodpoledních hodinách, kdy jsou všichni v práci. Operační program životního prostředí pro revitalizace parků není určen pro kácení zdravých stromů, ale pro výsadbu nové zeleně, ošetření nemocných stromů a úpravu stávající zeleně. Mnoho lidí, se kterými jsme mluvili, nerozumí tomu, proč byly vykáceny nejkrásnější stromy, které tady na sídlišti vyrostly - třeba celá javorová alej při silnici nebo borovice a břízy pod částí sídliště, které se říká Hradčany. Mnoho lidí se zlobilo, že radnice koná bez vědomí občanů. 

Dozvěděli jsme se, že konkurz na celoroční údržbu zeleně ve městě vyhrála pražská firma, to nám připadá nesmyslné, když se o to před tím starali místní lidé, kteří se nádherně starají o arboretum a mají tady k tomu osobní vztah. Odborník z ochrany životního prostředí nám říkal, že odborné ošetření jednoho stromu je celodenní práce pro specialistu a byli jsme svědky toho, že tady byla za jeden den „ošetřena“ celá alej stromů při silnici mezi evangelickým kostelem a nádražím.
