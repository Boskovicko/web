---
title: V Letovicích proběhlo Mistrovství světa
cover-photo: http://i.imgur.com/hphww7o.jpg
authors: Lubomír Slezák
category: sport
tags: 
- 15-2014
- Letovice
- stolní hokej
---

Stolní hokej je sport pro každého. Jeho nespornou výhodou jsou malé nároky na hrací prostor a výbavu hráčů, neboť k jeho provozování stačí (jak již název napovídá) pouze obyčejný stůl. Na stůl se položí vlastní hra, připraví figurky hráčů a můžete začít dávat góly. K úspěšnému hraní stačí trpělivost v tréninku, psychická odolnost, samozřejmě šikovnost v rukou, rychlost + postřeh a v neposlední řadě chytrost a přemýšlení při zápasech. Táhlový hokej vznikl již někdy kolem roku 1930 ve Švédsku a Finsku, Velký celosvětový rozvoj stolního hokeje nastal až koncem devadesátých let. Hokej se rozšířil a výrazně prosadil například v Rusku a v Lotyšsku.

Sportovní hala v Letovicích hostila minulý víkend účastníky Mistrovství světa klubů a Czech Open v tomto sportu a pořadatel tohoto mistrovství, Klub THC Stiga Svitavy 93, tak navázal na úspěšné pořadatelství Mistrovství ČR 2013.

V sobotu se o klubový titul utkalo 31 týmů, když z původně přihlášeného maximálního počtu na poslední chvíli odstoupily dva týmy - SHK Skalica (Slovenko) a THC Stiga Game Příbram. Jako první náhradník byl do turnaje zařazen tým THC Stiga Svitavy 93 B.

V konkurenci týmů z České republiky, Ruska, Lotyšska, Maďarska, Slovenska, Švédska, Slovinska, Chorvatska a Finska se do finálového klání probojovaly celky BJC Laimite (Lotyšsko) a AII Citrus-Art (Rusko). Lotyšský tým zvítězil 10:5 a mohl se tak radovat z titulu mistra světa. Na medailové stupně si pro bronz přišel liberecký celek THC Stiga Elites, který v boji o třetí místo porazil finský tým Spjalerance 9:5.

V neděli se hrál na osmdesáti stolech turnaj Světové ligy jednotlivců Czech Open. Pořadatelé očekávali téměř dvě stovky hráčů, z toho šest z první světové desítky. Výsledky byly známy až po uzávěrce a přineseme je v příštím čísle.
