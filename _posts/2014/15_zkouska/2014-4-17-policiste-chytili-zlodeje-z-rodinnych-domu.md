---
title: Policisté chytili zloděje, který se vloupal do 19 rodinných domů. Lidé v Boskovicích se konečně mohou přestat bát
authors: Jitka Melkusová
category: zpravodajství
tags: 15-2014 Boskovicko
---

Jdu vyvenčit psa, vrátím se a mám vykradený dům. Nebo na nákup, do práce, za přáteli. Takovou zkušenost má za sebou 13 rodin v Boskovicích a další ve Žďárné, Velkých Opatovicích, Černé Hoře či Blansku. Série vloupání do rodinných domů na území okresu Blansko se udála v průběhu minulého roku a byla svým rozsahem naprosto mimořádná. Vloni v březnu byly dokonce dvakrát vykradeny v průběhu jedné noci vždy dva domy v Boskovicích. Kromě policie byla znepokojena samozřejmě i veřejnost.

Blanenským policistům se minulý týden podařilo najít pachatele a usvědčit ho z vloupání do nejméně 19 rodinných domů. Podle slov zástupce vedoucího územního odboru Blansko-Vyškov Policie České republiky Zdeňka Grénara se pachatele podařilo nejen odhalit, ale i usvědčit po půlroce intenzívní práce policistů. „Nechtěli jsme zmařit možnost ho usvědčit, museli jsme získat jistotu,“ vysvětlil Grénar, který je navíc přesvědčen, že v tuto chvíli nejde o konečné číslo co do počtu vykradených domů, které má zloděj na účtu. „Jeho akční rádius je zřejmě mnohem širší, zdá se, že kradl i mimo území našeho kraje,“ dodal Grénar. 

Devětatřicetiletý zloděj z Brněnska si domy vytipovával tak, že projížděl obcí. Vodítkem mu byla tma v domě, nevybraná schránka. Pro jistotu vždy zvonil. Do domů se dostával většinou zadním traktem. Vypáčil dveře, okna, odnášel si především šperky a peníze, ale také platební karty, neodolaly mu ani trezory. A to je právě pro policisty problém. Jde o věci, které je téměř nemožné identifikovat. „Šperky se totiž dobře prodávají a on je vždycky znehodnocoval a nabízel jako zlomkové zlato,“ uvedl vyšetřovatel Leopold Šindelář, který má případ na starosti. „Majitelé ke všemu neumí pořádně popsat, co se jim ztratilo, a tak to bude běh na dlouhou trať,“ povzdechl Šindelář s tím, že pachatel dnes už sám pořádně neví, kde byl a co tam vzal. „Našli jsme u něho dva trezorky. Je možné, že někdo krádež ani nenahlásil. My bychom je ale potřebovali identifikovat,“ uvedl dále Šindelář. Právě i tato skutečnost ukazuje, že výčet případů a škody ještě není definitivní.

Proč pachatel vykrádal rodinné domy? Je to chorobný hráč. Řešil exekuce. Původně si prý myslel, že „udělá“ dva tři domy, splatí dluhy a skončí. Závislost to ale nedovolila. Většinu prostředků zase utratil v automatech a sázkách.

Leopold Šindelář označil pachatele za profesionála. Protože se ho nepodařilo dopadnout při činu, dlouho trvalo než se ho podle indicií podařilo vytipovat. „Prostě jsme si pro něj museli dojít,“ konstatoval Grénar. Zatím nejsou žádné náznaky, že by s někým spolupracoval. „Čistý“ z minulosti ale také úplně není. 

Podle slov vyšetřovatele Šindeláře je právě v tomto případě práce policistů velmi náročná. Pachatel totiž přiznal jenom část toho, z čeho ho obviňují policisté na základě důkazů. „V některých případech tvrdí, že si to nepamatuje nebo už neví, něco popírá,“ uvedl Šindelář. A my naopak víme, že tam byl. Jak to bude v dalších částech Moravy se teprve uvidí, policisté si vyměňují informace, prověřují zastavárny a podobně. 

Zloděj již více než týden sedí ve vazbě, policisté ho tak mají neustále k dispozici. I když jejich práce bude trvat zřejmě ještě dlouho, nevadí, může totiž počítat s trestem odnětí svobody až na 8 let. Nakradl si totiž téměř milion korun, poničil za dalších 380 tisíc. 

Lidé v boskovických ulicích Květná, Čížovky, Štefánikova a okolí už tedy mohou být klidní. Ono potkat ve vlastním domě zloděje není žádná legrace. Naštěstí jen v jednom jediném případě zloděj tvrdí, že ho domácí vyrušili. Ale i bez setkání se zlodějem zažívají po návratu domů lidé velmi intenzivní pocity ohrožení. Kdo to neprožil, nepochopí. I proto policisté vyzývají veřejnost k ostražitosti. Každé podezření v sousedském prostoru je dobré prověřit.
