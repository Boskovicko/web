---
title: Pečovatelů je dost, ale hlavně ve městech. Na venkově je to horší
authors: Žaneta Ondroušková
category: zpravodajství
tags: 15-2014 Blanensko
---

Myšlenka vytvořit síť stovek pečovatelů z přeškolených nezaměstnaných obletěla v loňském roce celou jižní Moravu. Uskutečnit ji měla firma Místní sociální služby, která od úřadu práce dostala na nová místa mnohamilionovou dotaci. Podnik ale zkrachoval, protože ministerstvo práce naznalo, že další podobné služby nejsou v kraji potřeba. O nemohoucí totiž dávno pečují zavedení poskytovatelé. A není jich málo. Jen na Blanensku mají vlastní pečovatelskou službu Boskovičtí, Letovičtí a ve velké části regionu funguje tradičně i Charita. Otázkou zůstává, jak jsou na tom s péčí lidé na venkově.

Podle ředitelky boskovické služby Marie Sáňkové je region po stránce péče o nemohoucí zajištěný. „Jen kolem Boskovic dlouhodobě fungují tři poskytovatelé – naše Místní správa sociálních služeb, letovické Centrum sociálních služeb a Charitní pečovatelská služba Blansko,“ uvedla Sáňková.

Zatímco první dvě se soustředí především na zmíněná města, Charita se o klienty stará i na jiných místech v regionu, například v Kunštátě, Velkých Opatovicích a Olešnici. „Vždy služby zajišťujeme i v okolních obcích, které jsou odsud dostupné,“ dodala vedoucí charitní pečovatelské služby Blansko Anna Kalová s tím, že mimo Boskovicko funguje organizace i v Jedovnicích, Rájci Jestřebí a Blansku, celkem ve čtyřiačtyřiceti obcích v regionu.

Přesto může být péče v některých oblastech méně dostupná. „Území, které, pokud vím, není soustavně pokryté podobnou pečovatelskou službou, je oblast kolem Žďárné, Benešova, Suchého a podobně. Ale to neznamená, že tam třeba nemůže fungovat Červený kříž nebo jiná organizace,“ vysvětlila Kalová. 

Právě Český červený kříž pečuje o klienty jako jediný po celém území. „V regionu není místo, kam bychom nejezdili, pokud by byl o naše služby zájem. Samozřejmě je náročné jezdit všude, ale snažíme se klientům vyjít maximálně vstříc. S tím souvisí i bezplatné půjčování pomůcek nebo poměrně nízká cena služby sto korun za hodinu, od třetí hodiny osmdesát,“ objasnil ředitel blanenského oblastního spolku Jiří Kučera. Stejnou částku platí i klienti Charity. „Zákon o sociálních službách přímo stanovuje, kolik si může pečovatelská služba účtovat za hodinu. Maximum je podle něj sto třicet korun, my vybíráme sto,“ doplnila Kalová.

Mnoho lidí především na venkově však těchto služeb nevyužívá, přestože by je potřebovali a přestože na ně dostávají příspěvek od státu. „Musí se navýšit kontrola příspěvku na péči,“ míní bývalá ředitelka jihomoravského úřadu práce Marie Cacková, podle které by se na venkově uživila i další pečovatelská služba. 

Pod jejím vedením v loňském roce přiznal úřad práce dotaci firmě Místní sociální služby, jejíž zakladatel Martin Zeman chtěl vytvořit síť pečovatelů z přeškolených nezaměstnaných. Na firmu i úřad se vzápětí snesla kritika za to, že je pečovatelů v regionu dostatek a další se neuživí. Kvůli novým prý přijdou o práci zkušení odborníci. „Dotace nového poskytovatele by způsobila neudržitelnou konkurenci těm stávajícím. Zůstali by bez práce a noví pracovníci by po pár měsících přeškolení stejně nebyli schopni pečovat o klienty fundovaně,“ míní například zakladatelka boskovického stacionáře Betany Marie Zouharová, podle níž jsou služby pro důchodce na venkově tak jako tak drahé.

Nová firma existovala pouhých pár měsíců. Pak jí ministerstvo dotaci stoplo a Zeman musí dosud vyplacených téměř dvacet milionů korun vrátit. Více se kauze věnuje předcházející rozhovor s Marií Cackovou.

Podle Marie Sáňkové dostupnost pečovatelských služeb na malých obcích souvisí s vůlí obecních samospráv spolupodílet se na nákladech sociálních služeb. „Mají-li být sociální služby finančně efektivní a dlouhodobě udržitelné, je nutné přistupovat k jejich dostupnosti na daném území systémově a v návaznosti na střednědobý plán rozvoje sociálních služeb v kraji. Krátkodobé nahodilé dotační tituly v tomto směru systémově problematiku jejich dostupnosti nevyřeší,“ dodala ředitelka boskovické služby. 
