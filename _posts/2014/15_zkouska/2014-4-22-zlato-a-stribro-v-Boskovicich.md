---
title: Zlato a stříbro je v Boskovicích
authors: Lubomír Slezák
category: sport
tags: 
- 15-2014
- Brno
- Boskovice
- šprtec
---

V sobotu 12. dubna se v Brně uskutečnil ve šprtci letošní druhý turnaj nejvyšší kategorie – turnaj ČP 36. Na něj se vypravilo 105 hráčů a hráček z celé republiky bojovat o body potřebné k postupu na Mistrovství České republiky. A pořádná porce těchto bodů odjela do Boskovic, když se turnaje zúčastnilo šest hráčů z klubu BHK Orel Boskovice - čtyři muži a dva starší žáci.

Do širšího okruhu favoritů turnaje patřil Jakub David, takže jeho suverénní vítězství až tolik nepřekvapilo. Že ho však na stupně vítězů, hned na druhé příčce, doprovodí Michal Odehnal, překvapením bylo. Oba dva v sedmi kolech turnaje neokusili hořkost porážky a ztratili pouze 1, resp. 2 body za remízy. Třetím medailistou byl Martin Kučera z pořádajícího klubu Exmost Brno.

Solidní body si do Boskovic odváží také Josef Procházka (39. místo) a v kategoriích žáků Jan Feruga (59. místo) a Mojmír Stloukal (79. místo). Vůbec se turnaj nevydařil Romanu Kovářovi (96. místo).
