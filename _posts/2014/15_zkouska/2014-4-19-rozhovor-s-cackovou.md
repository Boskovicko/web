---
title: „Přestože se moje rozhodnutí někomu nelíbila, stojím si za nimi,“ říká bývalá ředitelka jihomoravského úřadu práce Marie Cacková
cover-photo: http://i.imgur.com/E3jnUYh.jpg
authors: Žaneta Ondroušková
category: publicistika
tags: 15-2014 Boskovicko rozhovory
---

Jsou to čtyři měsíce, co bývalá místostarostka Kunštátu a později krajská radní Marie Cacková rezignovala na svůj post ředitelky jihomoravské pobočky úřadu práce. Stalo se tak krátce po tom, co ji média i nadřízení kritizovali za podporu firmy Místní sociální služby (MSS), které úřad pod vedením Cackové přiznal dotaci v řádech desítek milionů korun. Za to, že na jihu Moravy vybuduje síť pečovatelů o nemohoucí, kteří se rekrutují z řad nezaměstnaných. Na podzim loňského roku ministerstvo práce dotaci stoplo s tím, že poptávka po dalších poskytovatelích sociálních služeb v kraji chybí, a nová společnost tudíž není potřeba. Marie Cacková si stojí za tím, že na venkově služby dostupné nejsou, a smysl projektu obhajuje i po svém odstoupení. Momentálně se vrací ke své původní profesi, advokacii.

**Nacházíme se v budově, kde v současnosti sídlí vaše advokátní kancelář. Jak je to dlouho, co jste se po letech opět vrátila ke svému původnímu povolání?** 

Když jsem dělala ředitelku úřadu práce, nebyla tam slučitelnost této funkce a výkonu advokacie, takže jsem měla pozastavenou činnost. A nedávno jsem požádala Českou advokátní komoru zase o registraci, bylo to v únoru nebo březnu, teď nevím. Několik měsíců předtím jsem byla na pracovní neschopnosti. 

**V prosinci jste rezignovala na post ředitelky jihomoravské pobočky úřadu práce. Bylo to kvůli aféře s firmou Místní sociální služby?**

To si asi zaslouží trochu delší vysvětlení. Do dneška si stojím za tím, že ta práce jako taková byla naprosto smysluplná a že v rámci trhu je prostor pro poskytovatele sociálních služeb, kteří se budou věnovat malým obcím. Místní sociální služby byly jednoznačně nasměrované do malých obcí, kde terénní služba chybí. Takto to bylo projednávané s tehdejším generálním ředitelem úřadu práce Jiřím Kubešou i s náměstkem Martinem Žárským, podle mě největším odborníkem na problematiku sociální práce. A takhle ta věc byla nastíněná i mně. Pan Martin Zeman, zakladatel MSS, to měl opravdu dobře promyšlené včetně toho, že měl třeba vyčleněné lidi na kontakt s  obcemi. A v době, kdy byla násilně ukončena činnost této společnosti, měl už souhlas sedmdesáti starostů z Jižní Moravy, kteří stáli o to, aby se tam ta služba poskytovala. 

**Takže nepochybujete o tom, že by další pečovatelské služby šly na odbyt, přestože už zde dávno existují jejich zavedení poskytovatelé?**

Jsem o tom přesvědčená. A opakuju, že za krátkou dobu, protože ta firma fungovala někdy od června do října, souhlasilo velké množství starostů z Jižní Moravy. Určitě by se klientela našla. Navíc Místní sociální služby garantovaly, že nepůjdou tam, kde už je nějaká sociální služba zakotvená.

**A jak si tedy vysvětlujete závěr, k němuž došlo na podzim Ministerstvo práce a sociálních věcí, totiž že by se musela ohromně navýšit poptávka po sociálních službách, protože se v současnosti není schopná další podobná společnost v regionu uživit?** 

Není problém v tom, že by se musela navýšit poptávka po těchto službách, tam je problém v úplně jiné věci. Musí se navýšit kontrola příspěvku na péči. Kdyby se opravdu vyplácel, jak má, to znamená, že by jej příjemci používali pro nákup pečovatelských služeb, nepochybně by se další poskytovatel na trhu velmi dobře uživil. Proč ministerstvo došlo k tomuto závěru, nevím. Nikdy jsem žádnou analýzu nečetla. Na rozdíl od vašeho kolegy z Mladé Fronty, který se na ni neustále odkazuje, mně nikdy nebyla předána žádná kontrolní zpráva, žádná analýza, nic takového, ze které by plynulo to, o co se váš pan kolega opíral. V jisté době jsme měli na úřadě opravdu hodně kontrol, a výsledek je nula. Nedozvěděli jsme se nic negativního.

**Vy jste si sami nějakou analýzu nechali zpracovat i před samotným rozhodnutím o podpoře firmy. Jak dopadla?**

Ano, podmínkou byl odborný posudek, který se vyslovil kladně.

**Co říkáte na kritiku, podle které mnohamilionová dotace pro MSS zvýhodňuje jedinou firmu na úkor ostatních?**

Mám do dneška velmi dobré vztahy s ředitelem Charity ČR Oldřichem Hajčmanem, který nevnímá, že by tento projekt byl namířený proti nim. Já jsem třeba ještě jako politička velmi podporovala neziskovky a všichni věděli, že se nemusí bát toho, že je nějaké Místní sociální služby ohrozí. Nehledě na to, že jsme byli připraveni podporovat tu službu z hlediska zaměstnanosti, to znamená, že by dostávali dotaci na ty mzdy, a o to samé mohla požádat jakákoliv neziskovka, kdokoliv jiný. Jsem přesvědčená, že příspěvek na mzdu by měl jít především za zaměstnavatelem, který lidi zaměstná. Cílem úřadu práce není vyplácet sociální dávky, cílem je zaměstnávat, což MSS nabídly. A kdyby to nabídl někdo jiný, určitě by ten prostor dostal. 

**Ale přesto, nakonec tu obrovskou dotaci dostala právě jedna jediná firma.**

Ta dotace vůbec nebyla obrovská. Byla to zase nějaká mediální kauza, kde se mluvilo o padesáti milionech. Kolik bylo vyplaceno, už si nepamatuju.

**Stihlo se vyplatit necelých dvacet milionů korun.**

I to je možné, ale už je to delší doba, takže to nenosím v hlavě. Ale v žádném případě tam nebylo žádné zvýhodnění jedné firmy. Teď přijde Amazon či jiné velké firmy a budou chtít zaměstnávat lidi, budou je brát z úřadu práce a dostávat podporu. Myslím si, že se taky nebude mluvit o tom, že je tam nějaké velké zvýhodnění. Tu možnost má kdokoliv, nebo za mě ji měl kdokoliv, je samozřejmě potřeba splnit nějaké podmínky. Finanční prostředky ze státního rozpočtu samozřejmě byly vyčleněny a my jsme čerpali jen to, co nám dával státní rozpočet k dispozici. Je pravda, že když jsem do úřadu nastoupila, v roce 2012 se vracelo třicet milionů do státního rozpočtu z aktivní politiky zaměstnanosti. Myslím si, že při tak velké nezaměstnanosti, jaká v našem státě je, je obrovský luxus v takovém regionu, jako je Jižní Morava, vrátit třicet milionů, které nám stát dává. 

**V generálním ředitelství úřadu práce se v polovině loňského roku změnilo vedení. To asi taky mělo vliv na to, co se potom dělo v jednotlivých regionálních pobočkách?** 

Ano, nepochybně.

**Když celou věc zpětně zhodnotíte, myslíte, že zaniklé Místní sociální služby budou na trhu chybět, třeba na zmíněném venkově a v menších obcích?**
 
Podle mě se to na venkově určitě projeví. I když samozřejmě mají prostor další poskytovatelé, je otázka, jak si s tím poradí. Ale rezervy v poskytování péče na venkově určitě jsou. A v současnosti jsou i rezervy v kontrole příspěvku na péči, protože právě speciálně na venkově příspěvek na péči pomáhá ke zvýšení životní úrovně rodinných příslušníků, ale ne k pečovatelským účelům, ke kterým je určen. Což je myslím špatně, protože pokud chceme sanovat poměry různých rodin, máme na to vyčlenit nějakou kolonku v rozpočtu, pokud bude politická vůle. Tento příspěvek se má poskytovat na péči, která je potřeba.

**Na Blanensku je síť pečovatelů poměrně komplexní. Funguje tu Charita, boskovická Městská správa sociálních služeb či letovické Centrum sociálních služeb. Myslíte, že i tady jsou potřeba noví poskytovatelé?**

Síť tu opravdu je komplexní, nicméně i ze strany tohoto regionu byl vůči službám firmy MSS zájem. Mívali jsme s tímto speciálním poskytovatelem každý týden porady a z nich vím, že i z Blanenska byly odezvy.

**Dokázala byste v krátkosti shrnout sociální práci a politiku na Blanensku? Kde vidíte problém?**

Je třeba se zaměřit i na domácí hospicovou péči, která tam, pokud vím, začíná. Protože samozřejmě jedna věc jsou zařízení pobytová, která jsou důležitá, ale to, že člověk může zůstávat ve své rodině, já taky považuji za významné. Plus to, co stále opakujeme, chybějící terénní služby v malých obcích, stejně jako je tomu v celém kraji.

**Je rozdíl mezi tímto regionem a ostatními na jihu Moravy?**

Myslím si, že Blanensko je poměrně dobře saturované proti některým jiným regionům. Je to i tím, že je tam koneckonců nižší nezaměstnanost. Přesto tam rezervy jsou. 

**Teď trochu odjinud. Pracovala jste na různorodých pozicích, které jdou často proti sobě. Jak vidíte společnost jako bývalá novinářka, jak byste ji zhodnotila z postu bývalé političky a jak ji vidí advokátka Marie Cacková?** 

Je to pořád stejné. Vždycky jsem jako základní leitmotiv měla, že jsem ráda dělala práci, kterou jsem dělala. Nesmírně mě těšilo psát noviny, byť jsem tam začínala a učila se to. Nešlo mi o takové ty malichernosti, formalismy, vždycky mě zajímal výsledek. Když jsme dělali noviny, to bylo v úplně úžasném období listopadové revoluce. Vypadalo to, že všechno bude od této chvíle naprosto úžasné. Pak se ukázalo, že to bude chtít spoustu práce. Proto jsem se třeba zaměřovala později v politice, jak na té komunální úrovni, tak posléze i na té krajské, na sociální oblast a na rodinnou politiku. Myslím si, že v současné době mají novináři velký dluh v tom, že poukazují jen na negativa. Když se řeknou pozitiva, tak každý řekne, že nejsou fronty na banány a můžeme cestovat, ale to není základ. Základ je ten, že se skutečně můžeme svobodně rozhodovat. Že můžu jít svobodně k volbám a můžu hlas hodit i někomu, kdo se mi ve finále v té vládě nelíbí, ale vím, že je to na omezenou dobu. A že pak s tou politikou můžu buď zase začít, nebo minimálně se můžu nějakým způsobem vyjádřit. Takže já si skutečně myslím, že se nemáme špatně. Společnost není tak špatná, jak se nám neustále prezentuje, a spousta věcí je o svobodném rozhodnutí každého člověka. Já jako neprovdaná matka jsem to vůbec neměla jednoduché, a bylo to na mém rozhodnutí, že nezůstanu jenom na sociálních dávkách a budu chtít fungovat. A jestliže jsem toto dokázala, myslím si, že tu možnost má úplně každý. A ne jenom v tom, že budeme všichni politici nebo advokáti, ale že se můžeme svobodně rozhodovat a fungovat, jak dělníci, tak odborné vědecké profese. Takže já tuto společnost nevidím negativně. 

**Zmínila jste se o přístupu médií. Cítila jste z jejich strany v souvislosti s výše zmíněnými kauzami velký tlak?**

Ne, jenom jednoho média. Všechna ostatní byla velmi vstřícná. Já jsem s médii fungovala a jsem skutečně zastáncem toho, že by se o věcech veřejných mělo mluvit, že lidé by měli být informováni. Ale neměli by být informováni jednostranně a tendenčně. Ze strany jednoho média tam ten tlak nepochybně byl, cílený a účelný.

**To je důvod, proč už jste pozdější články ani nekomentovala? Nebo už vás neoslovovali?**

Ne, oslovili mě vždycky, to bych jim křivdila. Ale pak už bylo naprosto zbytečné se vyjadřovat. Protože byl ten výsledek vždycky stejný. 

**Nekomentovala jste tím pádem ani kritiku, se kterou přišla Mladá fronta, související s tím, že úřad práce za vašeho působení zaměstnával zbytečně externí poradce. Proč byli tito poradci zaměstnáni, když předtím nebyli potřeba?** 

Za prvé jsou to personální věci, k těm jsem se nevyjadřovala nikdy veřejně, a považuji za etické to tak dělat i nadále. Ti lidé na úřadu práce fungovali v rámci dohody o pracovní činnosti především proto, že to byli odborníci v rámci evropských sociálních fondů, a mělo to mnoho výsledků. Například jsme jako první kraj zaměstnávali lidi v rámci evropského projektu Praxe pro mladé, v době, kdy ostatní ještě ani neměli hotové metodiky. Takže zase opakuju, vždy mi šlo o výsledek. Nejsem odborník na evropské fondy, stejně jako nejsem lékař, proto jsem v této oblasti považovala za rozumné mít takovéto pracovníky. 

**Mezi stávajícími zaměstnanci tam nebyl nikdo, kdo by mohl poradit? Muselo se to řešit tady tou formou externí spolupráce?**

Nevím, jestli se to muselo, ale jako ředitel jsem takto rozhodla. Ve svých pravomocích jsem to měla a považovala to za rozumné. 

**Hodně se média pozastavovala i nad tím, že jste využívali služby PR agentury UniqFive, ačkoliv předtím si kontakt s médii obstarával úřad sám.**

To je to stejné. Podle mě to bylo za velmi nízké finanční prostředky, a musím říct, že v komunikaci právě s tím jedním médiem to bylo dobře, že jsme takto postupovali. A navazuje to na to, o čem jsem předtím mluvila. Jako profesionál jsem přesvědčená, že by tuto práci měli dělat profesionálové. 

**Takže zpětně tady těch kroků vůbec nelitujete, přestože se na ně snesla velká kritika?**

Přestože se někomu nelíbily a přestože jsem se mohla rozhodnout jinak, já se rozhodla takto.

**Neodpověděla jste na otázku, jestli jste na svůj post ředitelky úřadu rezignovala kvůli aféře s firmou Místní sociální služby. Nebo to bylo z jiných důvodů?** 

Pravda je ta, že když jsem kompletně vyhodnotila situaci, tak mi tento krok přišel logický v rámci zachování osobní integrity. Tam už ty tlaky byly opravdu velké, už to nebylo jenom o tom médiu, ale i o dalších věcech. O můj post byl maximální zájem odjinud. Takový je život. 

**V roce 2012 jste vystoupila z KDU-ČSL. Proč?**

Je to jiná strana, než do které jsem vstupovala. Výrazně se změnila, tedy jednoznačně ideové nesrovnalosti.

**Nicméně jste ve straně byla přes dvacet let. V čem vás podle vás nejvíc formovala?** 

Lidová strana vždycky dbala na sociální politiku, na rodinnou politiku, a to je pro mě velmi důležité.

**Proslýchá se, že se chystáte do TOP 09. Co je na tom pravdy?**

To určitě ne, jsou to věci šířené zcela cíleně. V této chvíli neuvažuji o žádném politickém angažmá. Hodlám v advokacii pokračovat i do budoucna.

**Jak byste zhodnotila svoji funkci v kraji? Byla jste dlouho v tamním zastupitelstvu, šest let dokonce radní, měla jste pod záštitou rodinné pasy a senior pasy.**

Myslím si, že tam za mě mluví čísla. Rodinné pasy jsou projekt, který jsem začala a funguje do dneška. Senior pasy jsou pouze náš projekt, Jihomoravského kraje, funguje dodnes, přenáší se do dalších krajů. Jako jediná v republice jsem nastolila víceleté financování neziskových organizací hned, co jsem se stala radní, a do dneška je to životaschopný projekt. Věnovala jsem se legislativě, měli jsme legislativní iniciativy. Myslím si, že tam nemám nad čím plakat.

**A proč jste tedy z vedení kraje odešla a vydala jste se na manažerský post?**

Hlavní důvod - už jsem tam byla dlouho. Nemyslím si, že se dají na jednom postu věci dělat do nekonečna. Moje úloha se tam vyčerpala a šla jsem dělat něco jiného, být užitečná v něčem jiném.

**V čem jste byla užitečná na úřadu práce?**

Jsem hluboce přesvědčená o tom, že úřad práce by měl vytvářet pracovní místa. Když jsem nastoupila v roce 2012, bylo vytvořeno společensky účelných pracovních míst a veřejně prospěšných prací v celém Jihomoravském kraji šestnáct set. Když jsem odcházela v roce 2013, bylo to přes tři tisíce čtyři sta. Takže jsem tady ten počet zdvojnásobila. A vím, že tam je nějaká setrvačnost, že tam ta místa do dneška některá fungují. Navíc, když jsem přišla, bylo na úřadě přes tři tisíce nevyřízených sociálních spisů. Slíbila jsem, že do dubna budou vyřízeny všechny, a byly. Pak se ty věci řešily průběžně, už tam zdaleka nevznikla takováhle situace.

**Jak se máte momentálně v osobním životě?**

Pořád stejně (směje se). Nejsem vdaná a nebudu se vdávat, protože jsem celkem komfortní. Mám poměrně inteligentního, schopného syna. Takže myslím, že v pohodě.

**Žijete v Kunštátě. Zajímáte se ještě o tamní komunální politiku vzhledem k tomu, že jste v ní dříve působila, nebo už jste vyloženě jen občanka a tím to končí?**

Jednoznačně jsem jen to. A chodím k volbám.

--- 

*Marie Cacková absolvovala práva na Masarykově univerzitě v Brně. Po studiích pracovala rok jako redaktorka v Lidové demokracii a poté se věnovala advokacii. V politice má zkušenosti jako bývalá místostarostka Kunštátu, krajská zastupitelka a v letech 2004 až 2008 radní pro oblast sociálních věcí. Znovu se do rady dostala v roce 2010. V roce 2012 po čtyřiadvaceti letech vystoupila z KDU-ČSL a zvítězila ve výběrovém řízení na post ředitelky jihomoravského úřadu práce. Odtud na podzim loňského roku odešla po kauze s firmou MSS. Žije na půl v Brně, na půl v Kunštátě se svým synem.*