---
title: Studenti Masarykovy střední školy Letovice navštívili Rumunsko
authors: Pavell Horáček, student třídy EV4
category: napsali nám
tags: 15-2014 Letovice
---

Comenius – Green Energy for a Clean Eearth, tak zní název projektu, kterého jsme se zúčastnili letos v březnu a jehož místem konání bylo rumunské město Voinesti. Právě tam totiž sídlí naše partnerská střední škola.

V neděli jsme se s našimi rumunskými kamarády vydali do města Brašov na prohlídku hradu Bran, kde podle pověsti stvořené známým anglickým spisovatelem Bramem Stokerem žil hrabě Drákula. Tento hrad je udržovaný a stále ještě vybaven původním nábytkem, který vyvolává dojem jako by zde rumunští vládci stále přebývali. Hrad v nás zanechal spoustu krásných vzpomínek.

Ale do Rumunska jsme nepřijeli jen obdivovat místní pamětihodnosti, hned v pondělí jsme začali pracovat na našem projektu. Vyzkoušeli jsme si zapojení fotovoltaického panelu přímo ve škole, vytvořili jsme česko-anglicko-rumunský slovník, který obsahuje několik stovek nejpoužívanějších slov a frází. Také jsme se zabývali obnovitelnou energií. Na toto téma jsme vždy ve smíšených dvojicích vytvořili prezentace, které byly opět ve všech třech komunikačních jazycích. Největším zážitkem bylo, když čeští studenti zkusili číst text rumunsky a naopak. 

Vzhledem k tomu, že student nemůže čerpat jen teoretické znalosti z knih či internetu, vydali jsme se navštívit přečerpávací a fotovoltaickou elektrárnu. Naše první zastávka vedla do přečerpávací elektrárny v horách. Cílem této stavby je vyrovnávat energetické napětí v oběhu, což znamená, že v době, kdy se elektřiny spotřebovává nejvíce, ji elektrárna vyrábí a například v noci, kdy je elektřiny, nadbytek, ji spotřebovává. Elektrárna byla vystavěna v padesátých letech minulého století a celá naše skupina ocenila původní zařízení celé elektrárny. Abychom však nezůstali jen u jednoho druhu obnovitelné energie, vedly naše kroky k fotovoltaické elektrárně jen několik málo kilometrů od Bukurešti. Provozovatel solární elektrárny nám představil, jak celý proces funguje, jak jsou data vyhodnocována počítačem, a naši pozornost upoutal i tím, že je celá elektrárna natolik vybavená moderními technologiemi, že jde v podstatě řídit přes mobilní telefon. 

Mezi další exkurze patřila návštěva tělocvičny v provinčním městě Targovišti, vytápěné solárními články. Ty zajišťují rovněž i ohřev vody v celé budově. Provozovatel objektu věří, že právě fotovoltaika znamená budoucnost.

Také jsme navštívili fakultu elektroinženýrství a nanotechnologie. Ta se v současné době dokončuje a studenti na ni nastoupí od října. „Je to budova, která je doposud jediná ve všech státech bývalého východního bloku. Na jednom místě můžeme vidět využívání ekologicky šetrných materiálů i energie, ale co je ještě krásnější, studenti budou právě tuto oblast zkoumat a neustále zlepšovat. Je to obrovský přínos pro další generace,“ řekl nám nejvyšší představitel univerzity.

Mimo tematické návštěvy jsme zažili mnoho zábavy a poznání. V Bukurešti jsme navštívili Ceausescův palác, který svým monstrózním pojetím a prezentací moci a bohatství jistě patří mezi světové unikáty. Velkým zážitkem se pro nás stala i návštěva bývalého hlavního města - Targoviště, v němž se nachází bývalé sídlo panovníka. A nejen pro milovníky jablek se stala nezapomenutelnou návštěva největší šlechtitelské stanice v Rumunsku.

Závěrem chci poděkovat pedagogům, kteří se nám po celou dobu pobytu věnovali a kteří celý projekt připravili. A jak jsme se při zpáteční cestě všichni shodli, bylo to tam prostě super!
