---
title: Postaví si nové sportovní hřiště
authors: Anna Dudková
category: zpravodajství
tags: 16-2014 Okrouhlá
---
Fotbalisti i hasiči se v Okrouhlé dočkají nového víceúčelového hřiště. Zavlažované travnaté hřiště o rozměrech 45x28 metrů by v obci mělo vzniknout do konce června.

„Hlavním nájemcem bude AC Okrouhlá, počítáme ale i s rovnou plochou pro výcvik hasičů. Jen tam bohužel nebudou mít vodu, protože místo leží pod vysokým napětím,“ sdělil starosta Okrouhlé Bronislav Šamšula.

Hřiště bude mít svého správce a bude oplocené, obec ještě zvažuje, zda ze všech stran. Za zhotovitele byla vybrána brněnská firma Prostavby, která hřiště slíbila postavit za cenu kolem jednoho milionu korun. „Je pro nás hodně důležité, aby byla cena reálná a nedošlo k nečekanému navyšování financí,“ zdůraznil Bronislav Šamšula. „Firma má velmi dobré reference, proto věříme, že stavba bude rychle hotová. Hodláme také zažádat o dotace z kraje a z ministerstva pro místní rozvoj, ale projekt jsme schopní financovat i sami, takže hřiště určitě postavíme,“ dodal.

S pracemi by se mělo začít na přelomu dubna a května.
