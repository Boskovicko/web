---
title: Městské lesy hospodařily letos s vyšším ziskem
authors: Petra Bílá
category: zpravodajství
tags: 16-2014 Boskovice
---
Hospodaření v boskovických městských lesích bylo v loňském roce efektivnější než v roce 2012. Vyplývá to ze zprávy o hospodaření, kterou vypracovali pracovníci firmy MP Lesy. Právě tato firma pro město vykonává činnost odborného lesního hospodáře.

Loni město v městských lesích dosáhlo zisku přesahující milion sto čtyřicet tisíc korun. V roce 2012 byl zisk téměř o půl milionu nižší. K vyššímu zisku dopomohlo i větší množství vytěženého dřeva. „Loni v létě došlo ke změně odborného lesního hospodáře, proto také rada města dostala zprávu o tom, co se v lesích odehrálo a jakých ekonomických výsledků jsme dosáhli. Aniž bych měl něco proti bývalému lesnímu hospodáři a tenkrát jsem změnu kritizoval, teď vidím, že změna už byla nutná a byla ku prospěchu. Práce je na daleko jiné profesionální úrovni, co se týká vykazování i možností shánění dotačních titulů na různá zalesnění,“ zhodnotil starosta Boskovic Jaroslav Dohnálek.

