---
title: Nové letovické sdružení PaLetA pořádá BiGyFest i dobročinnou akci Anděl pro LDN
authors: Tomáš Trumpeš
category: kultura
tags: 16-2014 Letovice
---

Nová nezisková organizace vznikla koncem loňského roku v Letovicích. Nese název PaLetA, což znamená Paleta letovických aktivit. A první aktivity sdružení na sebe nenechaly dlouho čekat, na začátku roku se rozběhla dobročinná akce Anděl pro LDN, nyní sdružení připravuje další ročník festivalu BiGyFest. Byl to totiž právě festival na podporu Biskupského gymnázia, který vzniku sdružení předcházel. Letovické gymnázium se nakonec zachránit nepodařilo, ale chuť něco dělat aktivistům podle jedné ze zakladatelek sdružení PaLetA Drahoslavy Kráčmarové zůstala.

„Založením sdružení vyústily naše předchozí aktivity – petice za záchranu Biskupského gymnázia v Letovicích a pořádání festivalu BiGyFest. Impulzem byla nutkavá potřeba něco dělat a ne nečinně přihlížet a stěžovat si, že se nic neděje. Naší motivací je spojovat lidi a vytvářet hodnoty, kulturní a společenské. Na chodu se podílejí bývalí spolužáci z gymnázia a kamarádi ze skautu a jejich přátelé. Jsou to léty prověřené vztahy,“ uvedla Drahoslava Kráčmarová.

### Anděl pro LDN

Prvním počinem sdružení je tedy právě vrcholící soutěž, jejímž cílem je vyzdobit pokoje v Léčebně dlouhodobě nemocných v Letovicích obrázkem anděla. Do minulé neděle nechávali účastnící svá díla na vrátnici LDN, nyní vybírá odborná porota tři nejzdařilejší, jejichž autoři budou vyhlášeni v rámci vernisáže malířky Zdenky Hoškové ve středu 30. dubna v Kavárně K na Masarykově náměstí v Letovicích. Všechny obrázky pak budou k zhlédnutí v rámci festivalu BiGy Fest v sobotu 3. května v prostorách letovického zámku a poté zarámovány a odevzdány přímo do LDN. Dvanáct nejlepších bude zveřejněno v kalendáři na rok 2015.

„Máme obrovskou radost z toho, kolik lidí akce Anděl pro LDN oslovila. Odhadem máme do dnešního dne zhruba tři sta obrázků. Zapojili se lidé od mateřských škol po dospělé a důchodce z různých měst a vesnic. Bude velmi náročné a v podstatě nespravedlivé vybrat nejzdařilejší díla, každé z nich je originální, nevšední a stojí za ním konkrétní snaha konkrétního člověka. Vidět všechna díla pohromadě působí velmi silně a dojemně. Těšíme se, až se nám podaří rozmístit je do pokojů a předat tu pozitivní energii přímo pacientům nemocnice. Výzdobou pokojů ale naše aktivity nekončí. Naší snahou bude přivést do nemocnice lidi zvenku, aby navštěvovali pacienty. V nemocnici již nyní působí dobrovolnické hnutí, které chceme podpořit. Budeme usilovat o to, aby každý měsíc do nemocnice zavítal někdo s programem pro pacienty. Tuto výzvu jsme nazvali Staň se andělem a doufáme, že bude stejně úspěšná jako Anděl pro LDN,“ popsala Drahoslava Kráčmarová.

### Výstava Zdeňky Hoškové

Do soutěže se zapojila i výtvarnice Zdeňka Hošková, jejíž výstava bude posledního dubna v 17 hodin zahájena v Kavárně K. „Zdeňka Hošková je významná pražská výtvarnice, která se kromě svých autorských prací coby lektorka dlouhodobě věnuje dětem. Především je ale Zdeňka naprosto výjimečná osobnost, která svým šarmem, vtipem a energií dokáže oslovit své žáky a motivovat je k vlastnímu výtvarnému vyjádření,“ přiblížili autorku pořadatelé výstavy. O kulturní program vernisáže se v Kavárně K postará hudební uskupení Šnek a spol.

### BiGyFest

První květnovou sobotu, 3. května od 15 hodin, se v prostorách letovické zámecké jízdárny uskuteční další ročník festivalu BiGyFest. Ten přetrval do dalších ročníků i po zániku školy a dnes je mimo jiné vzpomínkou na dobu jejího působení. „O opětovném pořádání festivalu rozhodly především reakce lidí. Myslím, že se nám podařilo uspořádat festival, který má duši. Je to hodně o poselství gymnázia, BiGy bylo malá, ale milá a výjimečná škola, a právě takový je i náš festival,“ vysvětlila Drahoslava Kráčmarová.

Po zahájení festivalu vystoupí jako první účinkující vítěz boskovické pěvecké soutěže RH Faktor, následovat bude skupina Hovaduo. Poté je připravena prezentace loveckého psa a v 16 hodin vystoupí Heidi Johansen - zpěvačka, která pochází z Norska, její maminka je však z Tanzánie. Její hudební žánr se pohybuje někde mezi černošským blues a severskou lidovou hudbou.

V 16.45 se ujme duchovního slova k návštěvníkům festivalu kněz Alois Sedlák. Poté vystoupí Bára Zmeková & friends, písničkářka a klavíristka, jejíž tvorba se pohybuje na těžko vymezitelné ploše mezi jazzem, folkem, klasickou hudbou a povídavou poezií. 

V 18 hodin je připraven pořad Kolumbie krásná neznámá a v 18.45 představí svou tvorbu Šnek & spol., tedy proměnlivé uskupení muzikantů z Blanenska, jehož ústřední postavou je zpěvák a kytarista Aleš Šnek Bláha. Letos poprvé na BiGy Festu představí kapela svou původní tvorbu, oscilující na pomezí jazzu, folku, folkloru, blues, ale i latinských rytmů.

V 19.30 zahájí svůj koncert představitelé romské muziky manželé Kroščenovi, multiinstrumentalista František a jeho žena Věra, která je znamenitou tanečnicí romských tanců. Dalším bodem programu bude od 20.15 flamencové vystoupení, na kterém se představí Petr, Veronica a Santiago Vítovi. 

Po flamencovém programu bude následovat koncert soul-jazzové formace Pitch Bender. Kapela hraje autorské skladby na pomezí soulu a r‘n‘b. Výraznou osobností je zpěvačka Sisa Fehérová s originálním hlasovým projevem plným groovu a feelingu, která je též autorkou textů a vyhrála cenu za nejlepší sólový výkon v soutěži Jazz Talent roku 2009 v pražském Jazz Docku. Kapelu vede pianistka Iva Korgerová, která je autorkou většiny skladeb a aranží.

Tvrdý rock s podladěnými kytarami, bohatými vokály a lehce depresivními texty předvede od 22 hodin brněnská kapela Velvet Storm, na kterou naváže ve 23 hodin progresivní živá hudba s elektronickým moderním zvukem, postavená na improvizaci a komunikaci muzikantů – pražští Atomic Gigolo. Od půlnoci program na hlavním festivalovém pódiu zakončí pražský matador a průkopník elektronické hudby Mr. C.

Kromě hlavní scény bude od 20.30 fungovat také DJ stage, na které se postupně představí DJ Bica, DJ Ezop, DJ Busteraz, DJ Flower, Inside crew DJs a Jah li. Součástí programu bude i open mic session MC Louis de Fumes a saint Nero. 

V rámci doprovodného programu festivalu je připravena výstava andělů z akce Anděl pro LDN, duchovní slovo kněze Aloise Sedláka, světelné instalace, stánek Diakonie, keramická dílna Masarykovy střední školy Letovice, prezentace loveckého psa, dětský koutek a promítání fotek ze života BiGy a panely o BiGy Letovice.