---
title: Týden po Velikonocích budou slavit poutě
authors: Jitka Melkusová
category: kultura
tags:
- 16-2014
- Velké Opatovice
- Knínice
---

V Knínicích mají kostel svatého Marka, ve Velkých Opatovicích svatého Jiří. A tak budou o víkendu slavit poutě. Děti se můžou těšit na pouťové atrakce.

V pátek a v sobotu večer bude dunět kulturní dům v Knínicích. Na Předpouťovou zábavu zvou fotbalisté v pátek od dvacáté hodiny, zahraje skupina Arcus. V sobotu večer od 19 hodin zavoní kulturák Koštem vín. „V nabídce bude ochutnávka široké škály vzorků vín od drobných pěstitelů z regionu Jižní Morava,“ zvou organizátoři s tím, že součástí vstupného ve výši sto korun je katalog, ochutnávka vystavovaných vzorků vín a degustační sklenička s logem akce. Hraje cimbálová muzika Medicimbal.

Velkoopatovičtí si v sobotu od 15 hodin můžou poslechnout koncert Malohanačky u hasičské zbrojnice, v neděli od 10 hodin na stejném místě zahraje Malohanácká muzika.

