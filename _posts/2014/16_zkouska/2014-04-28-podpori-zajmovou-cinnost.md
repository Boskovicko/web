---
title: Finančně podpoří zájmovou uměleckou činnost
authors: Petra Bílá
category: zpravodajství
tags: 16-2014 Boskovice
---
Sto padesát tisíc korun, tolika penězi chtějí Boskovičtí podpořit činnost souborů zájmové umělecké činnosti. Grantový systém města totiž s financemi pro tuto oblast kultury doposud nepočítá. „Z celkové částky bylo osmdesát tisíc korun navrženo pro Sokol Boskovice pro tři divadelní soubory, schválit to však musí ještě zastupitelstvo. Dále bylo sedmi souborům přiděleno po deseti tisících. Konkrétně komu bude zveřejněno až po podpisu smlouvy,“ sdělil mluvčí boskovické radnice Jaroslav Parma. 

Podle starosty Boskovic Jaroslava Dohnálka jsou zmíněné peníze na podporu činnosti těch spolků, které aktivně vytvářejí kulturu v Boskovicích. „Rozdělní v tomto duchu je první a poslední. Příští rok chceme grantový systém rozšířit i o tuto oblast kultury,“ sdělil starosta Boskovic Jaroslav Dohnálek. Místostarostka Jaromíra Vítková dodala, že grantový systém od samého začátku narážel na to, že v něm nelze zohlednit všechno. „Je možné, že za dva roky zjistíme, že nám tady přibyla nějaká další skupina činná v další oblasti, kterou v grantovém systému nemáme ošetřenou,“ zdůraznila Vítková.

