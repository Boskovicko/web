---
title: Bruslaře vystřídají dělníci
authors: Petra Bílá
category: zpravodajství
tags: 16-2014 Boskovice
---
Kromě stavby sportovní haly, budou letos Boskovičtí investovat do dalšího sportoviště. Chtějí pokračovat ve stavebních úpravách tamního zimního stadionu. 

Plánovaná rekonstrukce bude stát čtyři miliony sedm set tisíc korun. „Částka je zařazena v rozpočtu města na letošní rok. Jedná se o pokračování druhé etapy stavebních úprav,“ sdělil starosta Boskovic Jaroslav Dohnálek. „Plánuje se vybudování čtyř šaten včetně umýváren, vybudování schodiště do druhého patra, rozšíření ústředního topení a zřízení vzduchotechniky do nově budovaných prostor. Dále bude třeba rozšířit elektroinstalaci a rozšířit měření a regulace a evakuační a požární systém,“ vyjmenoval dílčí práce Jaroslav Parma, mluvčí boskovické radnice.

Celková investice do stavebních úprav už se vyšplhala na zhruba sto milionů korun. „Proti původnímu projektu chybí dokončit fasádu a prostory pod tribunami. Na řešení čeká také stará část zimního stadionu. Oproti projektovaným betonovým tribunám zatím slouží mobilní tribuny zakoupené Službami Boskovice,“ dodal Parma. 

Začátek stavebních úprav Boskovičtí naplánovali tak, aby co nejméně omezili provoz na stadionu. „S březnem skončila zimní sezona, začátkem května převedeme stavbu firmě Letostav, která vyhrála výběrové řízení a bude úpravy realizovat. Do patnáctého srpna by mělo být vše hotové, s rezervou do konce srpna,“ sdělil místostarosta Dominik Božek.
 

