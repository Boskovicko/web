---
title: Na radnici zasahovala protikorupční policie
authors: Tomáš Trumpeš
category: zpravodajství
tags: 16-2014 Boskovice
---
Překvapivý zásah policie se uskutečnil minulé pondělí na boskovické radnici. Výsledkem bylo nejen zajištění dokumentů a počítače na odboru dopravy, ale především zatčení jednoho z úředníků, vůči kterému bylo zahájeno trestní stíhání pro zločin přijetí úplatku a přečin zneužití pravomocí úřední osoby. Z veřejně dostupných zdrojů je známé i jméno zadrženého, jedná se o referenta pro přestupky Filipa Kincla.

Ve středu odpoledne byla na úředníka uvalena vazba, neboť Okresní soud v Blansku akceptoval návrh státního zástupce a zatčeného vzal do vazby pro důvodnou obavu z působení na dosud nevyslechnuté svědky a jiného maření vyšetřování. Za přijetí úplatku hrozí zatčenému úředníkovi trest odnětí svobody 3 – 10 let.

Není však jediný, koho se policejní akce týká. „Současně bylo zahájeno trestní stíhání dalších dvou osob, u jedné pro účastenství k přečinu zneužití pravomoci úřední osoby ve formě pomoci, u další pro zločin podplacení,“ vysvětlil s odkazem na příslušné paragrafy vyškovský okresní státní zástupce Radek Hůlka, který má případ na starosti. „Další informace nebudou z taktických důvodů do skončení vyšetřování poskytovány,“ uzavřel státní zástupce své vyjádření. Zveřejněno tak nebylo ani jméno dalších dvou osob, vůči kterým je zahájeno trestní stíhání. Nic o tom oficiálně neví ani vedení města. „Nemáme žádné informace o tom, že by některý další obviněný byl někdo ze zaměstnanců úřadu,“ uvedl tiskový mluvčí radnice Jaroslav Parma.

Podle informací Boskovicka je však jedním z obviněných městský zastupitel za ODS a advokát Čestmír Sekanina. Ten se prozatím ke kauze odmítl vyjádřit. 

Jeho post zastupitele ovšem probíhajícím trestním řízením ohrožen není. Mandát zahájením trestního stíhání nezaniká, a nezaniká dokonce ani případným odsouzením. V takovém případě, tedy pokud by byl člen zastupitelstva odsouzen k nepodmíněnému trestu odnětí svobody, však může zastupitelstvo vyslovit zánik mandátu člena zastupitelstva. Ale může tak učinit pouze na základě pravomocného rozhodnutí soudu.

Jiná je ovšem otázka politická, ta už však záleží na osobním rozhodnutí zastupitele. Postoj strany prozatím nechtěl deklarovat ani předseda boskovické ODS František Sivera, ovšem ani strana nemá nástroj, jakým zastupitele ke vzdání se mandátu přimět. „Mám informace pouze z médií a indicie, že se to týká našeho zastupitele. Zatím jsem s ním ale nemluvil, nejednali jsme o tom. Bude na něm, aby nám celou věc vysvětlil, ale my nejsme soudci a ctíme presumpci neviny. Zatím nevím, jak se k tomu postavíme, ale jsme stranou svobodných občanů a je na každém, aby v takové situaci zvážil, jak se zachová. Obvinění není důvod k postavení kohokoliv mimo členství,“ uvedl předseda boskovické ODS František Sivera
