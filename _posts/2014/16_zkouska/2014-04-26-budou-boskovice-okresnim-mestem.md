---
title: Psali jsme v roce 1994: Budou Boskovice okresním městem? 
authors: Jitka Melkusová
category: publicistika
tags: 16-2014 Boskovice
---

###Nové obce

Od začátku ledna se okres Blansko rozšířil o další obce. Od Olešnice se oddělil Crhov, Louka a Ústup.

###Chtějí se dožít okresu

Jako termín, do něhož chce rozhodnout o vzniku některých nových okresů, si stanovila vláda 20. říjen. Všichni státní představitelé, kteří navštívili Boskovice nebo s nimiž Regionální noviny přišly do styku, dostali v uplynulých čtyřech letech podobnou otázku: Co si myslíte o snahách občanů Boskovic a bývalého okresu Boskovice o obnovení okresu?

Těžko soudit, zda šlo o diplomacii nebo vlastní přesvědčení, ale ani Milan Uhde jako představitel ODS v době, kdy byl ministrem kultury, ani nyní jako předseda Parlamentu, neprojevil nesouhlas. Nápravu dvou, tří nejbolestnějších případů připustil ministr Lux jak na radnici v Moravské Třebové - v tu chvíli nikdo nepochyboval, že mluví zrovna o okresech Moravská Třebová a Boskovice. Zrovna tak domácí ministr Bělehrádek je příznivcem obnovení okresu a Boskovicku nezbývá než věřit, že udělá vše pro to, aby vznik okresu 20. října podpořil.

Je jistě vhodné připomenout skutečnost, že naše noviny vznikly jako podpora snah o rehabilitaci boskovického okresu a že hned jejich druhé číslo přineslo text žádosti s reprodukcí podpisů. ...

Proti v lednu 1990 nebylo ani Blansko při jasně stanovených podmínkách vzniku dvou okresů - Blansko a Boskovice. V této souvislosti stojí za úvahu, kdo se zcela nedávno pokusil vnutit veřejnosti, že Boskovice se snaží připravit Blanenské o okres.

Zůstává otevřenou otázkou, jak na sebe budou pohlížet občané Letovic a zbytku regionu v případě, že se naplní obavy ministra Bělehrádka (Letovičtí by si měli včas uvědomit, že nikdo nezpochybnil úlohy a kompetence pověřených úřadů). Každopádně je dnes jisté, že ačkoliv boskovická radnice podnikla pro obnovení boskovického okresu mnoho velice důležitých kroků, za jejichž promyšlenost a připravenost se jim dostalo uznání i od ministerstva vnitra, podcenila spolupráci a komunikaci se zbývajícími obcemi regionu. Role druhého v řadě není nikdy příjemná. Boskovice si jí užily dost a jsou přesvědčeny, že nespravedlivě a Letovice se jí obávají zřejmě zbytečně.

Územní členění z roku 1960 není považováno za šťastné, a v nápravě hranic některých okresů spatřují odborníci základ pro kvalitní vymezení hranic vyšších územně správních celků. Podle údajů předložených ministerstvu vnitra vy boskovický okres v případě užší verze měl 51 tisíc obyvatel, v případě širší 71 tisíc. Širší verze nabízí možnost existence v boskovickém okrese obyvatelům Protivanova, Jevíčska a Horního Štěpánova a okolí. O této záležitosti by však rozhodovala obecní referenda.

Kromě toho, že by se centrum budoucího okresu přiblížilo většině obcí až o 20 kilometrů, je důležitá i skutečnost, že Boskovice s více než desítkou středních škol, učilišť a dalších školských zařízení, mají dlouhodobě vytvořený časově relativně vhodný harmonogram dopravy. V neposlední řadě je důležitým argumentem skutečnost, že ani více než třicetiletá existence okresu Blansko nevykořenila z povědomí obyvatel hranice minulé (viz okresy Jevíčko, Protivanovsko, Olešnicko a další).

Těmi, kdo byli v roce 1960 u zániku okresního úřadu Boskovice, je datum 20. října 1994 očekáváno jako jedna z nejdůležitějších životních událostí. „Chtěli bychom se toho ještě dožít,“ lze slýchat z jejich úst. 
    	                 
Podle blanenských představitelů ODS by vytvoření okresu Boskovice poškodilo rozvoj Blanska

###V. Klaus: Ani Blansko, ani Boskovice

V souvislosti s dvoudenním zasedáním výkonné rady ODS v hotelu Panorama proběhlo v pátek večer celkem 14 setkání představitelů strany s občany měst a obcí Blanenska a Vyškovska. Zatímco Blansko hostilo samotného premiéra, do Letovic zavítal ministr Jiří Ruml, do Rájce Karel Dyba, do Kunštátu Milan Uhde, do Lomnice poslanec Tlustý a do Drnovic poslanec Honajzr.

Václav Klaud odpověděl jen na jednu ze čtyř otázek Regionálních novin, jež bylo dovoleno předávat pouze písemně. Řekl, že do 26. října mu ministr Ruml předá všechny sebrané návrhy na případné vytvoření nových okresů. Spíše žertem navrhl vytvoření úplně jiného okresního města než Blansko či Boskovice. K tomu dodal předseda blanenské organizace Bohuslav Fic, že vytvoření okresu Boskovice by poškodilo rozvoj Blanska a je v zájmu každého blanenského občana, aby k tomu nedošlo. „My se budeme samozřejmě snažit, aby celistvost stávajícího okresu zůstala zachována,“ řekl.

Do Boskovické sokolovny byl vyslán Petr Čermák, který měl to štěstí, že mohl přítomným sdělit, že o záležitosti okresu Boskovice nic neví a problém odvolání přednosty Slámy je mu také vzdálen. Podle informací z řade ODS nenašel nikdo ze zasvěcených politiků odvahu do Boskovic přijet.

Jan Ruml se v Letovicích k problému postavil čelem. Uvedl, že žádostí o obnovu okresů je v současné době evidováno 42 a ujistil přítomné, že všechny obsahují velmi pádné argumenty na to, aby jejich město bylo městem okresním a aby byl zřízen nový okres.

###Vláda rozhodla: Boskovice okresním městem nebudou

...Výsledek překvapil téměř všechny, neboť byl v rozporu se zaručenými informacemi představitelů některých politických stran a města Boskovic.

Ti zcela v intencích lidové moudrosti, že přání je otcem myšlenky, neslyšeli informace svých přátel a zaručených informátorů na ministerstvech o dělení žádostí 48 měst do tří kategorií, kdy do první byla zařazena pouze žádost Jeseníku, do druhé Rumburk, Uherský Brod a Valašské Meziříčí a třetí zahrnovala zbytek. Zda byly Boskovice na prvním či posledním místě ve třetí kategorii je zcela nepodstatné.

Z reakcí v denním tisku vyplývá, že žádný z regionů, který usiloval o znovuobnovení okresu, nepřijal rozhodnutí bez emocí. Objevily se i spory, kdo zřizuje okresy a kdo okresní úřady - co náleží vládě a co parlamentu. A stále zůstávají ve hře vyšší územně správní celky, jejichž hranice mohou zahýbat i hranicemi stávajících okresů, zvláště, pokud by bylo přihlédnuto k historickým hranicím Moravy.
