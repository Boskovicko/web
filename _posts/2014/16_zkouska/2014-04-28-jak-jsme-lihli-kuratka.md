---
title: Jak jsme líhli kuřátka
authors: Dagmar Partyšová
category: napsali nám
tags: 16-2014 Cetkovice
---
Nedávno nám dědeček jednoho z dětí půjčil do mateřské školy líheň i s vajíčky. Děti pozorovaly, jak se vejce kropí, jak se v líhni samy otáčejí a jak líheň vejce zahřívá. 

Za tři týdny se v několika vejcích objevily první praskliny a otvůrky. Ještě toho dne odpoledne se vylíhlo první kuřátko. To bylo mezi dětmi divení! Kuře navíc nebylo žluté, ale hnědé proužkované. Zprvu sice vypadalo jako rousňátko, ale další den už po líhni běhalo několik chundelatých kuřátek a mezi nimi jedno žluté. Děti je s velkým zájmem pozorovaly a vybíraly si, které si vezmou domů. Nejvíce žádané bylo to žluté.

Kuřátkům děti vymýšlely jména, například Pinochio nebo Dračí spár. Paní učitelka založila pořadník, kam se zájemci o kuřátko z řad dětí nahlašovali. Ale co se nestalo. Jednoho dne čiperná kuřátka v bedýnce převrhla misku s vodou tak nešťastně, že se celá zmáčela. Ta vypadala! Potácela se po bedýnce jako malá ošklivá strašidla a zdálo se, že se snad z té pohromy nevzpamatují. Tak putovala zpět do teplé líhně, aby jim mokré chmýří zase uschlo.

Dnes běhá v bedýnce pod hřející žárovkou sedm pruhovaných, jedno černé a jedno žluté kuřátko. Již brzy se rozloučí se školkou a dostanou se konečně do natěšených rodin, aby z nich vyrostly statné nosnice nebo aspoň dobří kohouti.

