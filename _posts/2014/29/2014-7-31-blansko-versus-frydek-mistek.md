---
title: Blansko přivítá v poháru Frýdek–Místek 
authors: Lubomír Slezák
category: sport
tags: Blansko fotbal 29-2014 
---

Poslední blanenský fotbalový postup v Poháru ČMFS je starý už skoro dvacet let. V červenci 1996 vyhrálo ČKD v předkole Poháru v Židenicích 2:1, ale poté vypadlo s LeRK Prostějov. Znovu se objevilo Blansko v poháru až v sezóně 2007/08, postupně však nestačilo na Mutěnice, Břeclav, HFK Olomouc a Bystrc.

Poprvé od roku 2004, kdy se ve městě spojily kluby ČKD a ASK, tak v neděli 20. července vyhrálo Blansko zápas v Českém poháru, když v neúplné sestavě vyhrálo v Hodoníně.

RSM Hodonín – FK Blansko 1:2 (1:2), Müller 2.

Blansko: Švancara – Buchta, Brychta (49. Semchuk), Müller, Pokorný, Jarůšek, T. Zouhar, R. Mokrý, Nečas, Trtílek, Juran.
Už ve třetí minutě se domácí celek dostal do vedení, když po standardní situaci Ondryáš prostřelil Švancaru. Jenže standardky má silné i celek Blanska. V sedmnácté minutě se po rohovém kopu prosadil hlavou Müller a vyrovnal, za dalších patnáct minut se situace naprosto přesně opakovala a hosté šli do vedení. Závěr prvního poločasu patřil Hodonínu, ale jeho hráči nedokázali využít šance, když své umění ukázal brankář Švancara. V poslední minutě se mohlo znovu radovat Blansko, ale Juran trefil hlavou břevno a Nečas vrátil míč do sítě v ofsajdovém postavení.

Hosté se i po změně stran soustředili výhradně na defenzívu a rychlé protiútoky. Hodonín měl sice více ze hry, ale jeho koncovka nebyla nejlepší. V 60. minutě se znovu blýskl Švancara při střele Ondryáše, jen o chvíli později vytáhl další kvalitní zákrok proti Novotnému. Dvojice Novotný – Švancara předvedla totéž patnáct minut před koncem a Blansko už překvapivý postup udrželo.

V sobotu 26. července přivedl los prvního kola do Blanska třetiligový celek HFK Olomouc.

1\. kolo: FK Blansko – HFK Olomouc 0:0, 5:4 PK. Ve druhém kole, které se hraje 13. srpna od 17 hodin, se v Blansku představí druholigový Frýdek-Místek.