---
title: Na stadionu proběhne už třetí Mezinárodní výstava koček
authors: Tomáš Trumpeš
category: kultura
tags: Boskovice 29-2014 
---

Třetí ročník dvoudenní mezinárodní výstavy koček ušlechtilých plemen se uskuteční v Boskovicích v sobotu 9. a v neděli 10. srpna. Výstavním prostorem bude opět zimní stadion v Červené zahradě, kde se sejdou nejen posuzovatelé koček z Norska, Polska a České republiky, ale především kočky různých plemen z celé Evropy.

„V sobotu i v neděli budou na pořadu dne divácky atraktivní speciální soutěže koček se zlatým a stříbrným zabarvením. Během obou výstavních dnů mohou obdivovatelé a milovníci koček krom potěchy svého oka a příjemně stráveného dne i nakoupit různé kočičí potřebnosti a současně tak podpořit charitativní bazárky na pomoc opuštěným kočičkám. Dětem se jistě bude líbit malování na obličej, stejně jako tradiční výstavka obrázků dětí z Mateřské školy Boskovice. Nedělní program obohatí příjemné překvapení, malá propagační výstava domácích mazlíčků s průkazem původu – afrických Pygmy ježků, ježků bělobřichých,“ pozvali organizátoři nejen na výstavu koček, ale také na první Setkání přátel ježků, které se v rámci výstavy uskuteční v neděli.