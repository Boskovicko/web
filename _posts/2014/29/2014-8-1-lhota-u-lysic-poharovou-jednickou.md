---
title: Lhota u Lysic je pohárovou jedničkou
authors: Lubomír Slezák
category: sport
tags: Havlovice fotbal 29-2014 
---

Po triumfu Sokolu BK Sadros Boskovice na lednovém Mistrovství ČR se nyní raduje další tým Blanenského svazu malé kopané. LPP Lhota u Lysic se stala vítězem Poháru vítězů pohárů. Na třetí příčce navíc skončil další zástupce Blanska – FC Kvasar Černá Hora. Letošní nadvláda blanenské malé kopané je tedy zcela jednoznačná.

Havlovický svaz malé kopané uspořádal ve dnech 19.–20. července ve sportovním areálu v Havlovicích Pohár vítězů pohárů v malé kopané. Šlo o druhý nejprestižnější tuzemský turnaj v malé kopané pod hlavičkou Asociace malého fotbalu.

O titul bojovalo 15 týmu, sobotní skupinová fáze tak sloužila zejména k rozehrání se na nedělní play – off. Ze čtyř osmifinálových skupin postoupilo do čtvrtfinále 8 mužstev.

Ze sobotních skupin: LPP Lhota u Lysic – Borcibalona Praha 0:0, - Holosmetky Praha 5:0. FC Kvasar Černá Hora – 1. FC Bari Kopřivnice 0:4, - KMK Dynamo Brno 6:0.

Los poslal do jedné osmifinálové skupiny oba blanenské týmy, ty ale dokázaly postoupit. Lhota u Lysic – Černá Hora 1:0, - FC Eros Ostrava 4:1, - FC Ležák Česká Skalice 8:0. Černá Hora - FC Eros Ostrava 3:2, - FC Ležák Česká Skalice 2:0.

Ve čtvrtfinále nejprve Kvasar s přehledem porazil 2:0 Devils Klatovy, ve druhém utkání Lhota u Lysic porazila Zoufalej Chaos Jihlava až po prodloužení 2:1.

Oba blanenské týmy se spolu utkaly i v semifinále. To zcela ovládla Lhota u Lysic a po vítězství 5:0 postoupila do finále. Kvasar Černá Hora si spravil náladu v boji o třetí místo, ve kterém porazil FC Borcibalona Praha 2:1.

Ve finálovém utkání se po bezbrankové první půli v páté minutě té druhé dostala Lhota po nacvičeném signálu do vedení a hned o čtyři minuty později je zvýšila. A protože skvělou defenzívou nepřipustila změnu stavu mohla slavit vítězství v Poháru vítězů poháru 2014. 