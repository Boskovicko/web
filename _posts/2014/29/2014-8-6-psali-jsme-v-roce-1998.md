---
title: "Psali jsme v roce 1998"
cover-photo: http://i.imgur.com/jJYyLw5.jpg
authors: Jitka Melkusová
category: publicistika
tags:
- 25 let Boskovicka
- 29-2014 
---

Rok 1998 byl rokem vpravdě volebním. Předčasné parlamentní na jaře, komunální a senátorské na podzim. Nic jsme netušili o oposmlouvě. Blížilo se ustavení územně správních celků, na něž mělo mít složení parlamentu vliv. V parlamentu jsme měli čtyři poslance – podruhé Zuzku Rujbrovou, dále Jiřího Brtnického za ČSSD, Vladimíra Paulíka za US a Eduarda Vávru za ODS. Na podzim se senátorem stal Stanislav Bělehrádek.

Byl to rok propouštění a růstu nezaměstnanosti, rušení učilišť, rok zvláštního hospodaření Brumedy v boskovické nemocnici, revoluční rok ve Svazku pro vodovody a kanalizace.

V redakci „na Kupsovym“ vystřídal Michal Záboj Radka Procházku, přibyl Honza Odehnal a z Leony Dvořáčkové se stala Leona Paroulková. Celé léto v redakci řádily studentky žurnalistiky Alžběta Melkusová a Petra Pospěchová, dnes autorka velmi zajímavé rubriky na téma jídlo v Magazínu MF Dnes, jež v loňském roce vydala unikátní Regionální kuchařku.

Na pokračování vycházelo Boskovické nářečí Františka Svěráka a Legionáři na Boskovicku Jana Jelínka, speciální rubrika seznamovala s 318 chráněnými památkami okresu. Na začátku roku vyšla speciální příloha, jejíž zvýšený náklad byl určen pro veletrh Regiontour.

Hned v lednu podali členové kunštátského zastupitelstva trestní oznámení na starostu Dobeše. Rozhodnuto nebylo ani do konce roku. Sesumarizovali jsme, že odsouzeni za uplynulé volební období byli dva starostové – boskovický František Sláma a Jan Dokoupil z Borotína, oba obdrželi podmínečné tresty. Dále byl nepravomocně odsouzen Ottokar Kubíček z Lomnice a vyšetřován výše jmenovaný. Všichni mimo jiné za zneužití pravomoci veřejného činitele.

Nezaměstnanost v okrese se v průběhu roku zvýšila z necelých šesti procent na sedm, za uplynulých pět let se zdvojnásobila. Zemědělci demonstrovali na státní silnici. Osaka snížila počet chovaných prasat na méně než třetinu, počet zaměstnanců na třetinu. Propouštěli v Tylexu, Brněnských papírnách, Letostroji, opatovické šamotce a dalších. Realstav dlužil svým zaměstnancům na mzdách a náhradách přes dva miliony.

Padlo rozhodnutí o opravě mostu U Labutě – za totální výluky na koridoru po dobu tří dnů. Opravy na třiačtyřicítce však způsobily totální zničení silnic na objížďkách, včetně problémů při průjezdu Svitávkou.

Pošty se začaly slučovat, měnila se směrovací čísla a zatímco finanční správa začala zvažovat opuštění své nové budovy v Letovicích, s velkou slávou otevřeli energetici novou v Boskovicích. Okres Blansko je čtvrtý odzadu ve výši průměrné mzdy. Obce prodávají akcie energetických společností, čímž se zbavily možného vlivu na ně.

Boskovická nemocnice obstála na výbornou ve výběrovém řízení na počet akutních lůžek. Přesto v ní není klid. Handrkuje se s lékárnou LEBO. Ve městě se začalo s tříděním odpadu. Zastupitelstvo se pod tlakem starosty Smoleji, který je předsedou Svazku, rozhodlo vystoupit ze Svazku, tomu proto hrozí rozpad. Ze Svazku vystoupilo devět obcí, ten se nakonec nerozpadl, přijal však nové stanovy. Řeší se problémy na území židovského města. Vychází najevo, že radnici chybí koncepce zástavby proluk v ghettě. Střecha fary dostává krytinu v podobě betonových tašek. Slibuje, že jen na pět let. V židovském městě se natáčí film podle Písně o lítosti Viktora Fischla pod vedením Dušana Kleina. Do nového muzea se stěhuje parní oračka. Po svých. Po 69 letech hraje v sokolovně Česká filharmonie. Z bývalého hřbitova u kostela Všech svatých se stává park.

Zcela vážně hrozilo, že provozování jeskyní převezme soukromá firma Jeskyně v ČR, v průběhu roku bylo nebezpečí zažehnáno. Rušily se stovky nadací, které neměly minimálně půlmiliónové jmění. Soňa Boštíková zdolala osmitisícovku Makalu. Z nového pítka na olešnickém náměstí teklo pivo. Do Boskovic se vrátila kinokavárna, provozuje ji na Hradní pan Hauzar.

Opilí vandalové zničili v Drnovicích stoletou lípu. Do Skalice přijel vlak z Brna s dvouminutovým předstihem. Bodejť, nikde nezastavoval. Vyšlo najevo, že jel zcela prázdný a bez strojvůdce. Ve Skalici ho záměrně vykolejili. O boskovické pouti vybuchlo na parkovišti na Bílkově ulici auto. Mercedes majitele HTT Tesla Pardubice Orla; za čas pak nastal výbuch v Cetkovicích před domem Jana Paroulka, Orlova advokáta.

### O pouti chodil po náměstí s granátem

Duchaplnost strážníků a pověstná kapka štěstí možná minulou neděli v Boskovicích zabránily velkému neštěstí. V neděli o pouťovém podvečeru se totiž po boskovickém náměstí plném návštěvníků chtivých pouťových atrakcí pohyboval silně omámený muž s funkčním granátem v ruce.

„Při pochůzce městem jsem v dolní části náměstí spatřil místního J. T., který držel v ruce obranný granát F1, takzvané vajíčko. Byl pod vlivem omamných látek, takže jsem mu granát mohl odebrat bez potíží,“ řekl nám velitel městské policie Karel Staněk. Ten pak granát odnesl na služebnu a odstranil jeho zápalku, aby znemožnil výbuch. Odborník poté potvrdil, že granát byl funkční. „Muž si vůbec neuvědomoval, co vlastně drží a jaké by to mohlo mít následky,“ řekl dále Karel Staněk. Dodal, že pokud by granát ležel na náměstí, nebylo by jednoduché evakuovat všechny lidi a stánkaře.

J. T. podle svých slov granát sebral kamarádovi. Nyní je obviněn z nedovoleného ozbrojování.

### Vystupuje jedna obec za druhou

Zatímco Vodárenská akciová společnost a Svazek pro vodovody a kanalizace okresu Blansko usilují ze všech svých sil o zachování Svazku, o vystoupení z něho se rozhoduje jedna obec za druhou. Po boskovickém osudovém rozhodnutí přišly se svým překvapivým, ale promyšleným krokem Lysice, svou žádost podal minulý týden Holštejn a jak se očekávalo, impulz prvního přivítali vystoupení vždy naklonění Ráječtí.

Pokud o budoucí existenci okleštěného společenství obcí rozhodnou nové ekonomické podmínky možná, zcela určitě o něm rozhodne verdikt, který padne na zasedání blanenského zastupitelstva 29. června. Blanenská radnice drží nyní v rukou černého petra a vzhledem k tomu, že zdejší zastupitelstvo rozhoduje spíše politicky než prakticky, nelze předvídat.

Někteří ze starostů, kteří se zúčastnili semináře uspořádaného Vodárenskou akciovou společností ve středu minulý týden, kde byli seznámeni s provozními parametry vodovodní sítě na území okresu, filozofií kalkulace nákladů na jednotlivé obce a dělitelnosti majetku, zoufale hledali odpovědi na něco jiného. Kladli otázky a nebyl v tu chvíli nikdo, kdo by jim odpověděl. S překvapením zde zjišťovali, že břímě rozhodování, ale i odpovědnosti z rozhodnutí plynoucí, leží jen a jen na nich. Řada z nich se cítila zrazená, opuštěná, podvedená. Někteří to také řekli. Lažanský starosta například vyjádřil údiv nad tím, že titíž lidé, kteří ho před dvěma lety přesvědčovali o solidaritě, se nyní chovají přesně opačně. Takoví jsou prý dnes politici, je to nestoudnost, není to chytrost, ale vyčuranost, uzavřel. Pan starosta netuší, že přesně stejná slova mohli novináři slyšet od zástupců některých velkých a takzvaně plusových obcí na adresu těch malých.

Před všemi členy Svazku nyní stojí naprosto stejný úkol. Někteří se s tím stále odmítají smířit, někteří už tuší, že to jinak nepůjde a někteří již mají jasno. Každá obec sama za sebe nyní musí zhodnotit svou situaci, své možnosti a rozhodnout se. Tak či onak. V obou případech pak ti, co rozhodnou, musí umět nést následky. Nepomůže zde plakat a stěžovat si na kroky a rozhodnutí totalitních orgánů, minulých radnic a podobně. Nepomůže ani tvrdit, že malé obce neměly jinou možnost než do Svazku vstoupit, či že se zde dělala nekvalifikovaná rozhodnutí. 

Při svém rozhodování by zastupitelstva neměla zapomínat ani na to, že Svazek drží natolik dostatečný díl akcií Vodárenské akciové společnosti, jenž jim dovoluje si občas třeba i postavit hlavu. Obce, vystupující ze Svazku, se o tuto možnost připravují.

Budou-li chtít zastupitelstva rozhodnout odpovědně, stojí před každým poslancem nepočítaně večerů, kdy budou studovat množství podkladů a informací. Jedině tak budou moci odpovědně a s čistým svědomím rozhodnout. Pro občany to bude každopádně přínosem. Minimálně v tom, že zjistí, kdo bere svůj mandát vážně. A to je před volbami k nezaplacení.