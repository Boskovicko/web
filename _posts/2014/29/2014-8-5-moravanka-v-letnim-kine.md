---
title: V letním kině zahraje Moravanka
authors: Tomáš Trumpeš
category: kultura
tags: Boskovice koncerty 29-2014 
---

Další z koncertů v areálu letního kina pod širým nebem připravila na srpen boskovická kulturní zařízení. V sobotu 16. srpna od 14 hodin se zde koná koncert Moravanky Jana Slabáka.

V letním kině budou dále účinkovat Daniela Magálová a cimbálovka Ladislava Pavluše Grande Moravia, jako host se představí Josef Zíma. Celou akci zahájí Boskovická kapela. „Vyprodané koncerty a rozebrané statisícové náklady hudebních nosičů u nás i v zahraničí, široký okruh posluchačů několika generací – to jsou nejpřesvědčivější důkazy obliby Moravanky Jana Slabáka. Muzikanti jsou vynikajícími interprety – absolventy brněnské konzervatoře a Janáčkovy akademie múzických umění s praxí v symfonických, divadelních nebo tanečních a jazzových orchestrech. Přitažlivý je i repertoár vycházející z moravského folkloru – stylizace lidové písně, která je věčně živá a temperamentní. Osobitý zvuk, styl, výraz a temperament, se kterým tato kapela hraje, je vlastní spíše jazzovým kapelám a proto někteří odborníci nazývají Moravanku přezdívkou – Swing po Slovácku,“ popsali hlavní účinkující pořadatelé.

Cimbálka Ladislava Pavluše má za sebou ve stávajícím složení přes třináct let hraní. Sám Ladislav Pavluš však s muzikou strávil již několik dekád. Vystudoval JAMU v Brně, poté získal stálé angažmá ve zdejší filharmonii a až poté založil svou vlastní cimbálovou muziku. „Cimbálovka Ladislava Pavluše si po letech trpělivého vystupování, studování evropských lidových písní a jejich aranžování pro cimbálovou muziku, získala značné renomé. Vydala několik CD plných jejich nejlepších písní a skladeb a postupně dostávala nabídky na spolupráci, například s Lubošem Holým, Jarmilou Šulákovou a především Karlem Gottem. S ním pak tato cimbálka natočila album s názvem Lidovky mého srdce,“ doplnili organizátoři koncertu.

Předprodej zvýhodněných vstupenek na koncert probíhá v boskovickém informačním středisku.