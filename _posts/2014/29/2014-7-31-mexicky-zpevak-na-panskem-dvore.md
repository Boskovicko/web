---
title: V Panském dvoře vystoupí mexický reggae zpěvák
authors: Tomáš Trumpeš
category: kultura
tags: Boskovice koncerty 29-2014 
---

Mexický večírek, na kterém vystoupí aktuálně nejvíce ceněný a poslouchaný mexický interpret reggae Lengualerta, se koná v Boskovicích v prostorách Panského dvora na Hradní ulici v sobotu 2. srpna od 20 hodin. Kromě mexické hvězdy se představí ještě brněnský DJ Ramon Ramirez a domácí DJ Áma.

„Lengualerta není na poli reggae, new roots, dubu a ragga-hiphopu žádným nováčkem. Na scéně aktivně působí od roku 2006. Od té doby se může pochlubit spoluprací s celou řadou projektů a umělců, v roce 2010 vydal debutové album Resonante a letos své druhé sólové album Aurora. Svou současnou produkci přijíždí Lengualerta představit do Evropy v rámci letního turné Aurora 2014. Poselství Lengualerta je blízké původním ideálům reggae, apelujícím na vzájemné porozumění, jednotu a svobodu, se silným sociálně kritickým nádechem. Lengualerta je také znám jako neúnavný aktivista a bojovník za práva původního domorodého obyvatelstva a za zachování jeho kultury a tradic. V roce 2011 spoluzaložil projekt Aho Colectivo, jehož cílem je boj za záchranu posvátného huičolského území Wirikuta na sever od Mexiko City,“ představil hlavního hosta mexického večera v Panském dvoře DJ Áma.