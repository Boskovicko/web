---
title: "Anketa: Kam se letos chystáte na dovolenou?"
authors: Žaneta Ondroušková
category: publicistika
tags: ankety 29-2014 
---

Lidé v ulicích Boskovic odpovídali na otázku, kam se letos chystají na dovolenou, a která zajímavá místa v regionu rádi navštěvují.

**Blanka Klepačová, 47 let, stavební technička, Boskovice**

Pravidelně se účastníme zájezdů s boskovickými zahrádkáři, byli jsme takto například v Litovli či Lošticích. A ve druhé polovině srpna se s nimi chystáme do Kroměříže. Jinak máme rádi i výlety po okolí Boskovic. Třeba minulý týden jsme s rodinou navštívili pštrosí farmu v Doubravici, kde si to náramně užijí i malé děti.

**Pavel Zelený, 64 let, důchodce, Boskovice**

Na dovolené nejezdím a nikdy jsem nejezdil. Neláká mě to. Každý den se projedu na kole a to mi bohatě stačí. Projeté mám třeba Kunštátsko nebo Moravský kras. Jsou to krásná místa, kudy jsem před lety chodíval pěšky, ale to už bych teď nezvládl, tak jezdím na kole.

**Jolana Mynaříková, 25 let, účetní, Němčice**

Letos jsem na dovolené ještě nebyla. Chystali jsme se s partou pod stan,nakonec z toho bohužel sešlo. Ale na podzim vyjíždíme do Chorvatska. V okolí Boskovic často jezdím k rybníku na Suchý. A dřív jsem měla hodně ráda i návštěvy původního Isarna v Letovicích, kde v současnosti ještě není úplně hotová rekonstrukce.

**Ludmila Pajchlová, 61 let, důchodkyně, Velké Opatovice**

S manželem rádi cestujeme po České republice. Teprve teď, když už nemusíme do práce, máme čas poznávat všechna ta krásná místa. Oblíbili jsme si například Jeseníky, kde je opravdu nádherně. A i po našem regionu jezdíme rádi na výlety. Například Moravský kras máme projitý skrz na skrz.

**Jan Šauer, 39 let, konstruktér, Praha**

Zrovna jsem ve vašem kraji na dovolené s kamarády. Moc se mi tady líbí, v Boskovicích jsem vlastně poprvé. Už jsme stihli v okolí navštívit propast Macochu, Sloupsko-Šošůvské jeskyně nebo zámek v Letovicích. Všude bylo opravdu krásně a příjemně, snad se sem zase někdy vrátím.