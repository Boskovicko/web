---
title: Moravec Benešov na Mistrovství republiky zářil
cover-photo: http://i.zoul.cz/peXXS38.jpg
authors: Lubomír Slezák
category: sport
tags: Praha Benešov cyklistika 29-2014 
---

Jen čtrnáct dní po velkolepém úspěchu v závodě Českého poháru v Peci pod Sněžkou se na třídenním Mistrovství České republiky reprezentanti Moravce Benešov zapsali do historie ještě lépe.

V pátek 18. července přesně v 17:00 odstartovalo české mistrovství horských kol závodem štafet, do závodu nastoupilo celkem 11 trojčlenných týmů. Nejrychlejší štafetu postavil tým Nutrend Specialized Sram ve složení Jan Rajchart, Barbora Průdková a Jan Škarnitzl. První štafeta Moravce Benešov ve složení Štěpaník – Šafářová – Tlamka skončila pátá a od bronzu ji dělilo 90 vteřin. Tímto výsledkem jednoznačně potvrdila náležitost k užší tuzemské špičce. Druhá štafeta Moravce (Kolář – Gregor – Zemánková) dojela desátá a třetí (Jan Šmída – Nezvedová – Formánek (zaskočil za nemocného Dominika Prudka) skončila jedenáctá.

O den později, v sobotu 19. července se Adéla Šafářová stala vícemistryní ČR ve sprintu. Ve finále závodu kategorie kadetek prohrála s Petrou Kozelskou (Bike 2000) o pouhou setinu vteřiny. Krátký, zhruba minutový, okruh si závodníci pochvalovali. Dával možnost předjíždění, a tak to pro závod sledující diváky rozhodně nebyla nuda. Vytáhli se i ostatní benešovští cyklisté, páté místo Anny Zemánkové a šesté Terezy Obořilové rozhodně stojí za zmínku. 

Žákyně: Anna Zemánková 5. místo, Tereza Obořilová 6. místo. Žáci: Tomáš Tlamka 20. místo, Michal Šmída 22. místo. Kadetky: Adéla Šafářová 2. místo. Kadeti: Jan Šmída 32. místo. Junioři: Patrik Kolář 11. místo, Jirka Štěpaník 15. místo, Lukáš Gregor 26. místo.

Závěrečný den šampionátu přinesl Moravcům hned tři medaile, když obrovské vedro s téměř stojatým vzduchem byly největšími soupeři domácího šampionátu. Adéla Šafářová se stala národní šampionkou, Tomáš Tlamka vyhrál v Praze Experty, Petr Bořil skončil ve stejném závodě druhý.

Nedělní skvělé výsledky vypadaly takto: **Žákyně:** Tereza Obořilová 8. místo, Anna Zemánková 10. místo. **Žáci:** Tomáš Tlamka 25. místo, Michal Šmída 31. místo. **Kadetky:** Adéla Šafářová 1. místo, Věra Nezvedová 16. místo. **Kadeti:** Jan Šmída 38. místo. **Junioři:** Jirka Štěpaník 15. místo, Patrik Kolář 24. místo, Lukáš Gregor 32. místo. **Muži Expert:** Tomáš Tlamka 1. místo, Petr Bořil 2. místo. **Ženy Elite:** Eva Zemánková – nedokončila (přetržený řetěz).

Moravci letos zkrátka válí na všech frontách a konkurenci vzkazují i do budoucna, že i když už prakticky všechno vyhráli a všeho dosáhli, ještě s nimi není zdaleka všem dnům konec.