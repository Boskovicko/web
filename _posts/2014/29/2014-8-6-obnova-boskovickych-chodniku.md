---
title: Novou dlažbu dostal chodník na Sušilově ulici, dále na ni čekají Sokolská, Havlíčkova a Bezručova
authors: Petra Bílá
category: zpravodajství
tags: Boskovice 29-2014 
---

V rozpočtu města Boskovice jsou dva a půl milionu korun určených na velkoplošné a maloplošné opravy silnic a chodníků ve městě. Většinu z těchto peněz chce vedení města utratit za opravu čtyř úseků chodníků převážně ve středu města. Plánují je zvládnout v průběhu letních měsíců.

„Na Havlíčkově ulici v úseku od křižovatky s ulicí Sokolskou po ulici Legionářskou vyměníme stávající povrch za zámkovou dlažbu. Zámková dlažba bude nově i na Sokolské ulici od křižovatky s ulicí Havlíčkovu po Sadovou ulici,“ sdělil mluvčí boskovické radnice Jaroslav Parma. V návaznosti na opravu povrchu silnice na Sušilově ulici došlo i k výměně chodníku a obrubníků v tomto úseku. „Rada města na svém posledním jednání rozhodovala o využití posledních peněz určených k velkoplošným opravám silnic a chodníků. „Měli jsme několik variant. Rada rozhodla, že se opraví chodník na Bezručově ulici od Sokolské po Husovu. Bude to navazovat na bezbariérový přechod, který se dělal loni. Snažíme se, aby opravy chodníků a silnic na sebe navazovaly,“ uvedl starosta Boskovic Jaroslav Dohnálek. Kromě oprav chodníků zbylo i čtyři sta tisíc na rekonstrukci silnice na Janáčkově ulici. 

Obyvatelé Boskovic už dlouho volají po vybudování chodníků směrem ke hřbitovu. Vedení radnice to má na zřeteli. „Probíhá jednání s majiteli o výkupu pozemků. S investicí se počítá, ale záleží na občanech, zda prodají pozemky, které jsou pro výstavbu potřeba,“ vysvětlil Parma.
