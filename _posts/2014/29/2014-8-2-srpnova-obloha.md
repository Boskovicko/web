---
title: Srpen a jeho letní obloha
authors: Jaroslav Chloupek
category: publicistika
tags: astronomie 29-2014 
---

Prožíváme krásný letní měsíc srpen. Je to druhý prázdninový měsíc a celý je vsazen do letního období. To také znamená, že i na obloze se ukážou letní souhvězdí jako ve výkladní skříni. 

Mezi ta výrazná patří především Labuť, pak Lyra a Orel. Vpravo od Labutě se rozprostírá mohutné souhvězdí Herkula, pod ním najdeme Hadonoše, blízko obzoru v oblasti jižního bodu září Střelec. Při hlubším pozorování najdeme i malá souhvězdí Štít, Šíp, Koníček, Delfín a nad ním Lištičky. Jestliže zimní obloze vévodí Orion, tak podobný význam má na letní obloze Labuť. Toto krásné souhvězdí si zaslouží naši pozornost. Pokud jej chceme nalézt, musíme zvednout hlavu a pohledět večer až téměř k nadhlavníku. Uvidíme tam rozsáhlé souhvězdí, které svým tvarem připomíná labuť letící Mléčnou dráhou směrem k jihu. Najdeme zde řadu jasných hvězd s názvy Deneb, Sadir, Albireo, Gienah (obrázek). Deneb leží přímo na ocasu Labutě, Sadir na trupu, Albireo na hlavě a Gienah na pravém křídle Labutě. Deneb a Sadir jsou hvězdní veleobři, září 50 000krát více než Slunce. V Labuti najdeme přes 400 proměnných hvězd, přes tisíc dvojhvězd, z nichž nejkrásnější je Albireo. Hvězda Deneb je nejjasnější s jasností 1,25 mag a vzdáleností 3 230 ly. Souhvězdí Labutě oplývá značným množstvím vícenásobných hvězd, otevřených hvězdokup a mlhovin. Pozoruhodné jsou mlhoviny Severní Amerika a Pelikán. Někdy je souhvězdí nazýváno jako Severní kříž (přibližný tvar kříže).

Až se budete dívat na souhvězdí Labutě, připomeňte si pěknou báji, která vypráví o tom, že se mocný vládce Olympu Zeus proměnil v labuť, když se chtěl podívat mezi lidi. V podobě labutě navštívil i krásnou spartskou královnu Ledu, do které se zamiloval. Aby se k ní mohl přiblížit, nechal se pronásledovat obrovským orlem (souhvězdí), před kterým ho královna zachránila. Leda se po návštěvě nejvyššího boha stala matkou blíženců Kastora a Polluxe (známé souhvězdí) a také krásné Heleny, pro kterou vypukla trojská válka.

Při pohledu na Slunce pozorujeme, že se nezadržitelně posouvá ke světovému rovníku. Přesto dost silně ozařuje naši oblast zemského povrchu. Dne 1. 8. vychází v 5.29 a zapadá ve 20.43, 31. 8. vyjde v 6.13 a zapadne v 19.47 SELČ. Den se během srpna zkrátí o 1 h 40 min. Také sluneční azimut klesne ze 120° na 104° (o 16°). Do znamení Panny Slunce vstoupí dne 23. 8. v 6.45 SELČ.

Snad každý při pohledu na oblohu sleduje Měsíc. Jeho vlastností je ukazovat všem obyvatelům Země své fáze. I v srpnu bude Měsíc v první čtvrti (4. 8.), pak nastane úplněk (10. 8.), následuje poslední čtvrt (17. 8.) a nov (25. 8.). Když bude Měsíc v úplňku, zaznamenáme nejtěsnější přízemí roku. Nejblíže Zemi bude 10. 8. (35 689 km) a nejdále od Země 24. 8. (406 513 km).

Co se týká planet, neuvidíme Merkur. Venuši lze pozorovat ráno nízko nad východním obzorem, Mars (přesouvá se z Panny do Vah) večer nad jihozápadem, Jupiter (přesun do souhvězdí Raka) je možné po půlnoci nízko nad východním obzorem. Večer nízko nad jihozápadním obzorem září Saturn, Uran (v Rybách) a Neptun (ve Vodnáři) můžeme uvidět téměř po celou noc.

V letošním srpnu bude možné pozorovat několik seskupení nebeských těles na obloze:

1. 2\.–4. 8. večer na jihozápadě seskupení těchto objektů: Měsíc, Mars, Saturn a hvězda Spika,
2.	 v 7.00 Venuše v konjunkci s Jupiterem, nastane velmi těsné přiblížení planet ráno nad východním obzorem,
3. 23\.–24. 8. ráno nízko nad východním obzorem seskupení Měsíce, Jupiteru a Venuše,
4. 25\. 8. ve 22.00 nad jihozápadním obzorem velmi těsné seskupení Měsíce, Saturnu a Marsu.

Ještě připomeňme maximum meteorického roje Perseid 13. 8. ve 3.00.