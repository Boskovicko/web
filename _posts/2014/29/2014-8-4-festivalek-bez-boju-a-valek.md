---
title: Festiválek bez bojů a válek bude opět za muzeem
authors: Tomáš Trumpeš
category: kultura
tags: Boskovice koncerty 29-2014 
---

Jedenáctý ročník Festiválku bez bojů a válek se stejně jako ten loňský uskuteční v prostoru za boskovickým muzeem, a to v sobotu 16. srpna od 15 hodin. V šapitó se zde tentokrát představí domácí improvizační divadlo Lísky, Žofie Kabelková, Trní, Tara Fuki, italské uskupení CVTVTR, američtí Rocky Leon a slovenská kapela Fuera Fondo.

Boskovický divadelně-improvizační soubor Lísky svede na začátku programu souboj se skupinou Instalatéři. První hudební účinkující tak bude od 16.30 česká písničkářka a zpěvačka Žofie Kabelková. V 18 hodin naváže domácí skupina Trní, která vloni oslavila 20 let existence a hraje pod vedením kapelníka Pavla Těžkého akustickou všehochuť různých žánrů, vedle převzatých písní se však věnuje také vlastní tvorbě. Tara Fuki zní název hudebního uskupení, které tvoří dvě violoncellistky: Andrea Konstankiewiczová a Dorota Barová. V Boskovicích na Festiválku zahrají od 19.30 a křehké duo lze právem považovat za hlavní hvězdy letošního ročníku. Členky Tara Fuki se v Boskovicích představily již před lety na festivalu Boskovice, když koncertovaly v evangelickém kostele. Tehdy stály na počátku své existence, nyní slaví koncertní úspěchy po celé Evropě. 

„Obě violoncellistky se hudbě věnují od malička, ale až jejich společným setkáním v Brně v roce 2000 mohlo vzniknout duo Tara Fuki. Hudba Tara Fuki je naprosto svébytná – své kořeny má ve společných improvizacích, které jsou postupně hlouběji propracovávány, křehce dynamická a výrazově nesmírně bohatá. Obohacená o otisky různých hudebních stylů s příchutí dálek, vytváří originální krasohled ženského nitra. Koncerty Tara Fuki hostila nejen Česká republika, ale také Slovensko, Francie, Německo, Itálie, Rakousko, Švédsko, Polsko, Rusko, Ukrajina, Jugoslávie, Rumunsko, Holandsko, Anglie a střední Amerika. V letech 2005–07 Tara Fuki prezentovaly Českou republiku dětským představením Kapka ve Francii. Za svou hudbu obdržely ocenění české Akademie hudby v kategoriích Alternativní hudba-World music a Objev roku za rok 2001, v kategorii World music za rok 2007. V roce 2007 vystoupily jako první česká kapela na celosvětovém hudebním veletrhu WOMEX ve španělské Seville,“ představili pořadatelé duo violoncellistek.

Program Festiválku uzavřou tři zahraniční kapely, od 21 hodin italští CVTVTR, od 22.30 Rocky Leon z USA a od půlnoci slovenská ska-heavy kapela Fuero Fondo.