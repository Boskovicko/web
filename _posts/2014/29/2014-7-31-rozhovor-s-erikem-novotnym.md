---
title: "Postiženým lidem nabízíme šanci žít normálně, říká vedoucí letovické Diakonie Erik Novotný"
cover-photo: http://i.imgur.com/gdGZrxR.jpg
authors: Andrea Šrámková
category: publicistika
tags:
- Letovice
- sociální služby
- rozhovory
- 29-2014
---

Osud jim a jejich rodinám zamíchal kartami a do životů se zařadilo slovo postižení. Ať už jde o postižení tělesné, mentální nebo kombinované, vrozené nebo získané po úrazu nebo nemoci. Nejsou jiní, jen jim některé běžné činnosti dají více práce, při mnohých potřebují pomoc okolí. Ta někdy spočívá „jen“ ve větší trpělivosti, ve většině rodin však naruší zaběhlý řád a vyčerpává všechny strany psychicky, časově a v neposlední řadě finančně. Usnadnit tyto náročné životní situace nabízejí různá sociální zařízení, ale ani ony nemají na růžích ustláno. Nároky na vysokou zdravotní a sociální odbornost, psychická zátěž, nejistota v otázkách kolem peněz odrážející se do chodu zařízení i do finančního ohodnocení lidí zde působících. O některých z nastíněných otázek jsme si povídali s Erikem Novotným (36), který je vedoucím letovického pracoviště Diakonie Českobratrské církve evangelické – střediska v Brně.

**Začneme úplně prozaicky. Jak jste na tom v současnosti s financemi?**

Na tento rok peníze máme. Je dobré, že jsme součástí víceletého financování sociálních služeb v Jihomoravském kraji, takže předpoklad, že dostaneme i v dalších letech dotace, je poměrně vysoký.

**A jak vnímáte vůbec financování sociálních zařízení u nás?**

V našem státě je financování vícezdrojové – od ministerstva, krajů, obcí, sponzorů, od klientů a z dalších zdrojů, ale všechny tyto příspěvky jsou nenárokové, nikdo vám nezaručí, že je dostanete příští rok opět. Když ano, nevíte, v jaké výši. Často zde platí jakési zvykové právo. Loni dali tolik, tak asi tolik bude potřeba znovu, ale zkusí to třeba o pět procent snížit, třeba to bude stačit.

Všichni provozovatelé sociálních služeb vycházíme z podobných podmínek, ať se jedná o krajská zařízení nebo neziskovky. Ale když velké krajské zařízení nedostane dost peněz od ministerstva, kraj to dofinancuje. Nezisková organizace má problém. Další potíží v systému financování je, že většina obcí neplatí dostatečně na provoz všech sociálních zařízení na svém území, i když my máme velikou výhodu, že nás Letovice dlouhodobě podporují. Bez toho bychom se neobešli.

Specifické podmínky financování jsou u služeb, které vycházejí z programů národní a nadnárodní úrovně. Tam je riziko, že po skončení projektu není jasné, jak bude služba financovaná dále. Nechci však jít příliš do hloubky, protože nejsem odborník na finance pocházející například od Evropské unie.

Chystané změny ve financování sociálních služeb, podle mého názoru, potřebují, aby se všechny obce vyslovily a zavázaly, které služby chtějí mít na svém území a férově se finančně podílely na jejich provozu. Jsme pětadvacet let po revoluci, společnost udělala ohromný krok vpřed v postoji k postiženým, ale mnohé obce se stále jakoby nerozhodly, které služby chtějí a potřebují. Co tato společnost od neziskovek očekává, co ještě máme unést? Mnozí teď ještě netuší, jestli budou mít peníze na příští rok. Kdy to bude vyřešeno? Miliony na tunely Blanka, koupaliště a sportovní haly se vždy najdou, ale na lidi, kteří se bez naší pomoci neobejdou, nejsou. Vím, peníze chybí všude, ale prvotně se přeci máme postarat o ty nejslabší v naší společnosti.

**Letos končí dotace od Evropské unie a mnohým sociálním zařízení to dělá vrásky, i vám?**

Ne, my do těchto programů nejsme zapojeni.

**Zatím jsme stále točili kolem financí, pojďme se podívat do zdejšího zařízení. Odkdy mohou klienti využívat služeb Diakonie Letovice?**

V září 2007 brněnská Diakonie začala provozovat na odloučeném pracovišti v Letovicích ambulantní službu centrum denních služeb pro lidi s mentálním a kombinovaným postižením. Některé rodiny řešily otázku, kdo se dále postará o jejich dospělé děti. Na základě požadavků těchto klientů a jejich rodin jsme začali směřovat ke zřízení chráněného bydlení, které se podařilo otevřít v roce 2010.

**Mnozí si možná nedokážou představit, co se skrývá pod pojmem chráněné bydlení. Co tedy svým klientům nabízíte?**

Šanci žít co nejvíc normálně. Do toho patří nutnost zúčastňovat se všeho, co patří do běžného dne: nákupy, úklidy, vaření, řešení konfliktůpři soužití s druhými, jednání na úřadech… Prostě dělají všechno, ale podle míry postižení jim nabízíme nutnou asistenci. Rozdíl od velkých sociálních zařízení je v tom, že to neděláme za ně. Kupříkladu ve velkých zařízení jim jídlo přivezou připravené do jídelny, pak ho sklidí a odvezou. Tady si každý musí naplánovat jídelníček, spočítat, jestli na to má peníze, dojít si nakoupit suroviny, uvařit, sníst, co si připravil, a uklidit po sobě. Ale i naši klienti samozřejmě využívají restaurace a jídelny. Přesto podstatou zůstává, že většinu pokrmu si připravují sami. Jako každému člověku, i jim se mnohdy nechce a vyhovovala by jim plná obsluha, ale o tom skutečný život není. I proto chráněné bydlení není pro každého, někomu vyhovuje ústavní servis.

**Kolik uživatelů v současné době máte?**

V chráněném bydlení 9, v centru denních služeb 14. Rozdíl je v tom, že do centra chodí i ti, kteří bydlí u svých rodin. Posláním centra je smysluplně trávit volný čas, získávat návyky ve společenském kontaktu, hygieně, rozvíjení svých schopností při práci s keramickou hmotou, dřevem, proutím, na zahradě, výletech a podobně. V mnoha případech je dostačující pomocí rodinám, které o své postižené členy pečují, umožnit těmto využít pobyt a aktivity u nás jen přes den, není nutné, aby zde bydleli.

**Ale vaše zařízení, konkrétně Diakonie Letovice, navázala na sociální služby, které v těchto prostorách už působily.**

Ano, tady od devadesátých let působila misijní a charitativní společnost Agapé, která se starala o postižené lidi, takže je tu tradice. Provozovali zde školní zařízení, děti ale odrůstaly a vyvstávala otázka, co dál. Byl zde i stacionář a na jejich činnost jsme navázali. Oni tuto budovu dali dohromady, ale od loňského roku je převedena na Diakonii. 

**Co při své práci nejvíce oceňujete?**

Moje kolegyně. A to, jak jsme vrostlí do zdejší komunity. Ve městě se setkáváme s úžasnou vstřícností a tolerancí. Když například jdeme do Alberta nakoupit, klientům to pochopitelně trvá déle, ale nesetkal jsem se nikdy s netrpělivostí, netolerancí, lidé nás tu znají. Totéž na úřadech, u lékařů a podobně. Díky tomu fungují i další formy spolupráce, jako jsou praktikanti nebo dobrovolníci, ale i třeba sponzorství.

**To vyznívá hodně pozitivně, můžeme nahlédnout i do stinných stránek?**

Vše je souběh okolností. Protože jsme malí, jsme jako loďka. Když přijde velká vlna, pořádně to s námi zakymácí. Současně platí, že musíme za málo peněz dělat hodně muziky. Přitom přesvědčovat, že naše bytí má smysl, můžeme jen kvalitou. Uvědomuju si, že kolegyně jsou zavaleny prací a stále jí přibývá. Ony to pořád dávají a jsou tady toho oporou. Důležité tady totiž je, aby člověk k této práci měl kromě odbornosti i srdce a charakter. Ony neziskovky, to nejsou nějaké popelky, bez kterých se obejdeme. Sociální péče v našem státě by bez neziskovek zkolabovala. Vyplňují místa, kde to nezařídí stát, kde služba chybí, a vychází to zespoda – z volání o péči tam, kde neslyší vyšší místa.