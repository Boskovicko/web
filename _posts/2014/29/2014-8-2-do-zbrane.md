---
title: Do zbraně?
authors: Petr Meluzín
category: publicistika
tags: 29-2014 
---

Taky jste to už slyšeli? Ministerstvo obrany připravuje, zjevně pod vlivem událostí na Ukrajině, nový branný zákon, který má umožnit plošné odvody do armády i v době míru. Ke všemu mají branné povinnosti podléhat i ženy. A za vyhýbání se odvodu budou tři roky „natvrdo“. Kdepak, milánkové, žádné výmluvy na víru nebo svědomí, žádná náhradní služba. Někteří zajásají, vojna přece dělá z kluků chlapy. No, z holek nejspíš taky. Jaký je ale smysl takového zákona?

Cílem je údajně zajistit dostatek záložníků v případě ohrožení. Dnešní zákon to umožňuje také, ovšem až poté, co parlament vyhlásí ohrožení státu. Ministerstvo argumentuje, že první odvedenci by nastoupili až po dvou měsících. Příprava pozemního útoku však zabere nepříteli (že by Rusko?) mnoho měsíců a nedá se utajit. Zcela jistě tomu bude předcházet i vyhrocení vztahů, rovněž nepřehlédnutelné. Předpokládané zpoždění je, zdá se, bezvýznamné a jediný uváděný důvod tak padá.

Podle nového zákona by vláda mohla povolat brance bez souhlasu parlamentu. Takové posílení výkonné moci je nutné za války, ale v době, kdy ohrožení není ani na dohled, silně zavání snahou demokracii nenápadně okleštit.

Je tu i technický problém. Za posledních dvacet let armáda rozprodala, co se dalo, kromě techniky především budovy - kasárna, sklady, celé výcvikové prostory. Máme asi dvacet tisíc profesionálních vojáků. Kam tedy umístit brance, když jeden ročník čítá asi sto tisíc mužů a žen? I kdyby byl povolán každý desátý, je to zvýšení počtu vojáků o polovinu. Musíte je ubytovat, dát jim uniformy a zbraně. Vypadá to na velké investice a tím pádem také na další pěkné tunely, kterými je ministerstvo obrany proslulé. Už vidím, jak armáda kupuje rozprodané objekty zpět za několikanásobně vyšší cenu.

Vynořují se další otázky. Vláda by měla možnost povolat občany určitého ročníku ve věku od 18 do 30 let. Jak se tento „obětní“ ročník vybere? Nejspíš jej herec v roli ministra vytáhne z osudí. A kam bude moci vláda tyhle vojáky amatéry poslat? Do dalšího Afghánistánu? Bude se někdo ptát nás občanů, zda souhlasíme? Hloupá otázka. Michael Moore se ve svém filmu Fahrenheit 9/11 ptá amerických senátorů a kongresmanů, zda půjdou příkladem a pošlou své syny do války v Afghánistánu a Iráku. Profesionální úsměvy všem ztuhly, nikdo neodpověděl. Položí někdo podobnou otázku našim hrdinným politikům?

V případě ohrožení má každý právo bránit svůj domov. K tomu ale potřebujeme kromě investic do výzbroje ještě něco. Museli bychom svůj domov milovat a vážit si ho. Třeba tak, jako naši dědové, když s nadšením chtěli bránit svoji mladou republiku v roce 1938. Obávám se však, že dnešní mafiánský kapitalismus už většina lidí za „svůj“ nepovažuje.