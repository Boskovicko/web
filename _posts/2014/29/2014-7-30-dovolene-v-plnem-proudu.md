---
title: Sezóna dovolených je v plném proudu
authors: Žaneta Ondroušková
category: zpravodajství
tags: Boskovicko 29-2014 
---

S přelomem července a srpna začínají celozávodní dovolené. Spousta lidí se tak až v polovině prázdnin vydává na cesty. Už teď však majitelé cestovek a provozovatelé kempů či restaurací vědí, že se letošní turistická sezóna docela povedla. Přestože lidé často míří na dovolenou do zahraničí, zkrátka nepřicházejí ani turistická lákadla na Boskovicku.

Počet návštěvníků si pochvalují například na zámku v Rájci-Jestřebí. „Letos máme zhruba o tři tisíce návštěvníků více než loni touhle dobou. Od začátku roku se k nám přišlo podívat asi osmnáct tisíc lidí,“ uvedla tamní kastelánka Jana Kopecká. V letních měsících je podle ní zájem hlavně o netradičně laděné prohlídky. „Vedou výstavy květin, prohlídky sklepů a zámecké půdy a samozřejmě noční prohlídky. V srpnu plánujeme i návštěvy prostor po tmě s baterkami, což bývá také velmi oblíbené,“ shrnula kastelánka.

Spokojený je i majitel westernového městečka v Boskovicích Luboš Jerry Procházka. „Všeobecně k nám stejně jako dříve jezdí spousta lidí, a to hlavně o víkendech. Po dvou letech jsme opět zprovoznili divadlo ve spodním amfiteátru, kde hrajeme El Diablo se vrací aneb Tenkrát v Mexiku. Návštěvníci si hru plnou hudby oblíbili,“ řekl Procházka.

Boskovický hrad i zámek hlásí čísla srovnatelná s dřívějšími roky. „Od začátku července do poloviny minulého týdne na prohlídku zámku přišlo kolem sedmnácti set lidí, což je skoro stejné číslo, jako minulý a předminulý rok, plus mínus padesát lidí. Větší výkyvy v návštěvnosti nastanou, když porovnáme čísla už od začátku dubna, ale i tak se dá pořád říct, že je množství lidí srovnatelné,“ uvedla Veronika Bušová ze zámku v Boskovicích s tím, že vše záleží na počasí nebo jarních zájezdech. Pokud je venku pod mrakem, lidé tradičně místo na koupaliště vyrazí jinam. „Horší počasí je pro zámeckou prohlídku přirozeně vhodnější, než když je venku třicet stupňů,“ dodala Bušová.
Protože je ale sezóna teprve v půlce, provozovatelé nejrůznějších zařízení přistupují k jejímu hodnocení s rezervou. „Těžko dělat závěry v polovině léta. Ale subjektivně pociťujeme, že je sezóna silnější než loni – z našeho pohledu máme určitě více hostů. Tržby však zůstávají podobné, lidé méně utrácejí,“ popsal provozní hotelu Skalní Mlýn v Moravském krasu František Dvořák.

Stejně opatrný je i vedoucí kempu Olšovec v Jedovnicích Leoš Blažek. „Průběžně návštěvnost nesledujeme, statistiky za červenec budeme mít až v první půlce srpna. Lidí sem však jezdí hodně, lákadlem je celý Moravský kras i atrakce a hospůdky přímo u rybníka,“ uvedl Blažek.

Zajímavá místa v okolí Boskovic pravidelně navštěvují i zahraniční turisté. „O hodně se zvýšil počet návštěvníků ze Slovenska. Jinak provádíme i anglicky mluvící turisty a ještě častěji Němce, kteří k nám jezdí nejvíce na jaře a pak až ke konci roku,“ popsala kastelánka z Rájce Kopecká.

Všeobecně však stále převládají tuzemští výletníci. „Cizinci k nám jezdí, ale s počty českých návštěvníků se to srovnávat nedá,“ svorně prohlašují například Jiří Mazal z boskovického hradu či provozní Skalního Mlýna Dvořák.

To ale neznamená, že by se lidé z regionu drželi jen doma. Naopak. Cestovní kanceláře se shodují, že na větší dovolené s nimi Češi vyrážejí raději do zahraničí. „Nejnavštěvovanějšími zeměmi jsou Chorvatsko, Itálie, dále Bulharsko, Turecko, Řecko. Zákazníků máme stejně jako v minulých sezónách, ale čím dál větší problém jsou letenky. Lidé si zvykli létat z Brna, protože je to pro ně mnohem pohodlnější než z Prahy či Ostravy. Ale v Brně je letenek málo a pořád se to zhoršuje,“ vysvětlila Věra Krejčí z boskovické cestovky K&M Tour s tím, že kancelář pořádá i zájezdy po České republice. O ty ovšem velký zájem není. „Důvodem jsou především různé slevové portály na webu, které lidi lákají na nízké ceny, ale nakonec to vůbec nemusí být pravda, je to jeden velký podvod. A pro cestovní kanceláře je to samozřejmě problém,“ řekla Krejčí.

Souhlasí s ní i Jana Vítková z cestovní kanceláře Slunce & Sníh. „Tyto nejrůznější slevomaty dělají své. Proto o české destinace v cestovkách velký zájem není. Podobné zájezdy pořádáme jen v případě zájmu, jinak vedou místa jako Řecko či Tunisko. Letos je navíc oproti minulým rokům oblíbené i Bulharsko,“ uvedla Vítková. Tyto prázdniny jsou podle ní charakteristické i většími výkyvy v nákupech zájezdů. „Naštěstí se lidé naučili kupovat dovolené dopředu. Pochopili, že last minutes nejsou tolik vyšperkované a mnohdy se nevyplatí čekat na nižší ceny,“ dodala Vítková.