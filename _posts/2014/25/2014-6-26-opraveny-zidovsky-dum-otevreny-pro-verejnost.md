---
title: Židovský obecní dům na Bílkově ulici 7 se otevírá veřejnosti
authors: Tomáš Trumpeš
category: kultura
tags: Boskovice 25-2014 
---

Významný okamžik nejen pro boskovické muzeum, ale především pro celou boskovickou židovskou čtvrť – tak by se dalo označit otevření zrekonstruovaného domu na Bílkově ulici číslo 7. Objekt v minulosti sloužil mimo jiné jako židovský obecní dům či židovská škola, dnes v něm vzniklo návštěvnické centrum se zázemím pro turisty přijíždějící do Boskovic za židovskými památkami, stálá expozice o židovských čtvrtích v České republice, multifunkční sál, prostor pro drobnější výstavy a ukázka rabínského bytu a pekárny. Slavnostní otevření objektu se uskuteční ve čtvrtek 26. června v 16 hodin. 

Dům patří brněnské židovské obci, provozovat ho bude Muzeum Boskovicka. Objekt byl opraven a vybaven v rámci projektu Revitalizace židovských památek v České republice – 10 hvězd. Díky tomuto projektu bude v průběhu června zpřístupněno celkem patnáct objektů v deseti lokalitách, celková investice z Integrovaného operačního programu činila takřka 280 milionů korun. Celý projekt zaštiťovala Federace židovských obcí, zpracovával se už od roku 2008.

„Cílem projektu bylo vytvoření sítě deseti oblastních kulturně-vzdělávacích center židovské kultury, která budou reprezentovat jedinečné kulturní dědictví České republiky. Nacházejí se na území sedmi krajů, konkrétně v Úštěku, Jičíně, Brandýse nad Labem, Plzni, Březnici, Nové Cerekvi, Polné, Boskovicích, Mikulově a v Krnově. Jedná se o synagogy, rabínské domy, bývalé židovské školy a další objekty, které díky novým programům ožijí stálými expozicemi, výstavami, přednáškami, koncerty, literárními večery, filmovými projekcemi, divadelními představeními a dalšími aktivitami. Budou čerpat z historie, architektury, religionistiky a umění. Zavítat na ně bude moci nejen odborná veřejnost, ale i studenti, rodiny s dětmi a senioři,“ uvedli zástupci Federace židovských obcí v České republice.

### Expozice a zázemí

V každém z otevřených objektů byla vytvořena stálá expozice věnující se konkrétnímu tématu. V Boskovicích je to stálá výstava o židovských čtvrtích v České republice. Připravil ji architekt Jaroslav Klenovský, který se zaměřil na urbanismus židovských čtvrtí, část expozice je věnována i Boskovicím. Součástí expozice je několik modelů, které budou ukazovat typické architektonické prvky a urbanistická řešení židovských čtvrtí. 

Dále bude v budově na Bílkově ulici k dispozici menší multifunkční sál. Zde bude při otevření instalována výstava Moravští zemští rabíni, zapůjčená z Regionálního muzea v Mikulově. Sál je plně vybaven potřebnou technikou a bude využíván pro výstavy, besedy, vzdělávací akce a drobnější projekce.

V objektu bude také pokladna – návštěvnické centrum, kde návštěvníci obdrží informace jednak o objektech provozovaných muzeem – tedy o synagoze a právě židovském obecním domě, ale také o židovském hřbitově a o dalších objektech zpřístupněných díky projektu Revitalizace židovských památek v ČR. „Toto vidím jako jeden z hlavních přínosů projektu, totiž že se židovské památky v České republice budou propagovat společně a navzájem,“ zdůraznila ředitelka boskovického muzea Dagmar Hamalová.

Návštěvnicky atraktivní bude v nově otevřeném domě jistě také stylový interiér, který představí vybavení bytu rabína z  19. století. Na byt rabína naváže ukázka pekárny nekvašeného chleba macesu i s pecí, která v této budově původně byla. Z informačního panelu se návštěvníci dozvědí, jak taková pekárna v židovské čtvrti fungovala.

Na dvorku vznikne odpočinková zóna, kterou dnes v židovské čtvrti podle Dagmar Hamalové návštěvníci postrádají, neboť zde není dostatek laviček a míst, kde si mohou oddechnout. Důležité je i sociální zázemí, které v židovské čtvrti rovněž dodnes chybělo.

„Otevření objektu je přínosem pro celou židovskou čtvrť. Dnes se návštěvníci projdou čtvrtí, sledují zvenku její architekturu, a je určitě dobře, že díky drobnějším provozovatelům mohou nahlédnout i do interiérů některých domů, kde jsou kavárny, čajovna, restaurace nebo galerie Zwicker. A teď zde bude i samostatný objekt s expozicí, se zázemím, s informacemi a s nabídkou doprovodných programů,“ uvedla ředitelka muzea.

### Provoz

Otevření židovského obecního domu je pro boskovické muzeum náročný úkol i z organizačního hlediska. Správcem objektu na Bílkově ulici se stane Roman Malach, vystudovaný etnograf a archeolog, který do nynějška v muzeu pracoval jako zástup za archeoložku po dobu její mateřské dovolené. Nyní se bude věnovat nejen technickému provozu nové budovy, ale i výstavnímu programu a dramaturgické náplni.

Otevírací doba objektu bude shodná s otevírací dobou synagogy. Otevřeno bude denně kromě pondělí, ve všední dny od 10 do 17 hodin, v sobotu od 10 do 16 a v neděli od 13 do 17 hodin. Návštěvníci budou moci navštívit samostatně každý z objektů, v případě návštěvy obou budou mít zvýhodněné vstupné.

Přesný model fungování obou objektů bude vyprofilován pro turistickou sezónu 2015, ředitelka muzea Dagmar Hamalová je však přesvědčena, že potenciál v zájmu turistů zde rozhodně je. „Navazujeme na dobře fungující provoz synagogy, jejíž návštěvnost je stabilní, a to i v době, kdy návštěvnost památek a dalších turistických zajímavostí spíše klesala. Potenciál vidím velký. Návštěvnost židovských památek v Praze patří mezi dalšími turistickými atraktivitami k jedněm z největších a regiony mají určitě rezervy. Propagační aktivity budeme utvářet tak, aby přinášely dlouhodobý efekt. Velkou výhodou je, že v rámci projektu vznikají nové propagační materiály a informační kiosky. Dlouhodobě se můžeme spolehnout na spolupráci se Sdružením historických sídel Čech, Moravy a Slezska, na které má hlavní zásluhu místostarostka Jaromíra Vítková. Boskovice díky soustředěné a dlouhodobé práci v této oblasti v letošním roce získaly cenu programu regenerace mimo jiné právě za podporu rekonstrukce objektu židovského obecního domu. Největší limit vidím ve špatném dopravním spojení do Boskovic, výrazné zlepšení návštěvnosti je podmíněno lepší dopravní dostupností, výstavbou rychlostní silnice R43. Důležité je navazovat při propagačních aktivitách na Brno, ale také na Olomouc, která se začíná turisticky velmi rozvíjet a je rovněž spojena s židovskou kulturou a je velice aktivní v náboženské turistice,“ vysvětlila ředitelka Dagmar Hamalová.

### Programy

Pro muzeum bude kromě provozního zajištění dalšího objektu důležité najít i vhodnou a funkční strukturu doprovodných akcí a kulturních pořadů, které budou probíhat ve všech jednotlivých objektech. Vedle těch určených pro veřejnost je to řada akcí cílených na školy, žáky a studenty. Muzeum má už dnes pro tři věkové kategorie školních dětí připravený kupříkladu program zaměřený na celou boskovickou židovskou čtvrť. „Školní třídy často jezdí do Terezína nebo do Osvětimi, ale akcentovat regionální rozměr je rovněž velice důležité,“ připomněla Dagmar Hamalová.

V synagoze se osvědčily hlavně koncerty, výstavy by měly do budoucna probíhat právě spíše v židovském obecním domě na Bílkově ulici, stejně jako besedy s židovskou tématikou. Ostatní typy besed by nadále pokračovaly v rezidenci. 

Ve všech objektech muzea probíhá každoročně festival pro židovskou čtvrť Boskovice, který pořádá pražské sdružení Unijazz. Je možné, že dojde k nějaké větší a trvalejší spolupráci se sdružením Unijazz i na programech v židovském obecním domě. Prostory obou objektů bude muzeum nadále nabízet i dalším neziskovým organizacím a školám k pořádání žákovských a studentských výstavních či divadelních akcí.

V rámci projektu vzniká na každém z nově otevřených míst po celé republice nejen stálá expozice, ale i putovní výstava na stejné téma. Objekt na Bílkově ulici tak bude postupně hostit i výstavy ze svých partnerských míst.

### Budoucnost

A kde vidí Dagmar Hamalová možnosti dalšího rozvoje židovské čtvrti v Boskovicích? „Do budoucna by bylo dobré, kdyby v muzeu působil odborný pracovník, který by se formou částečného úvazku či jako externí spolupracovník věnoval přímo tématům spojeným s židovskou kulturou,“ odpověděla ředitelka muzea. A co se konkrétní podoby dnešní čtvrti týká, za potřebné považuje vyřešit velkou proluku na Bílkově ulici právě naproti židovskému obecnímu domu. To je ale dlouhodobější a složitá záležitost, jejíž řešení se věnuje komise pro Městskou památkovou zónu a vedení města.