---
title: Syn a otec přivezli zlato a bronz z mistrovství Evropy
cover-photo: http://i.zoul.cz/5kofomv.jpg
authors: Michal Šafařík
category: napsali nám
tags: 25-2014 
---

V prvním červnovém týdnu proběhlo v Trutnově ME v silovém trojboji (powerliftingu) federace GPC. Soutěže se účastnilo celkem  395 závodníků z dvaceti zemí ve všech váhových a věkových kategoriích. I město Letovice zde mělo, v rámci reprezentace ČR, své dva zástupce – otce a syna – Michala a Vlastimila Šafaříkovy. Oba dva startovali v tzv. RAW divizi, což představuje klasický powerlifting, ve kterém není povoleno používat takzvané superdresy zvyšující výkon.

Vlastimil (15 let) startoval v kategorii dorostu T1 (13-15 let), ve váhové kategorii do 90 kg. Svým výkonem 457,5 kg v trojboji (dřep 172,5 kg, benchpress 110 kg, pozvedl 175 kg) obsadil 1. místo a vybojoval tak svůj již druhý titul mistra Evropy. Tímto výkonem současně vytvořil i nový světový rekord v trojboji, přičemž dosavadní rekord Australana Powella překonal o 17,5 kg. Vlasta patří k nejúspěšnějším českým dorostencům,  kromě titulů z ME je i trojnásobným mistrem ČR, vicemistrem a mistrem světa z let 2012–2014.

Michal (47 let) startoval v kategorii masters M2 (45–50 let), ve váze do 110 kg. Obsadil celkově 3. místo, když souboj o zlato s Maďarem Gyenesem a dalším Čechem Vaškem Marešem zhatilo zranění stehenního svalu. I tak se mu ale povedlo dvakrát posunout hodnotu světového rekordu ve dřepu, nejprve na 265,5 kg a pak posledním pokusem na solidních 273 kg. Přestože již vlastní jeden titul mistra Evropy (z roku 2012), zůstává i nadále jeho největším úspěchem 5. místo z mistrovství světa z roku 2008 z amerického Palm Springs.

Vrcholem letošní sezóny bude mistrovství světa, které se koná v argentinském Puerto Iguazu na přelomu září a října.