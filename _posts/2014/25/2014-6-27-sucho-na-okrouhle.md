---
title: Okrouhlá vyřeší problém s vodou
authors: Anna Dudková
category: zpravodajství
tags: Okrouhlá voda 25-2014 
---

Nedostatek vody a její nízký tlak je problém, který už dlouho trápí obyvatele Okrouhlé. „S nadsázkou se dá říct, že když se sprchuje někdo v jednom domě, v dalších už se nikdo neosprchuje,“ popsal problém starosta Bronislav Šamšula. „Tlak vody je příliš nízký, proto jsme se rozhodli provést tlakování vody. Nyní je to ve fázi výběrového řízení, vítěz by měl být znám začátkem července,“ upřesnil.

S vodou mají na Okrouhlé obtíží víc, teď je jí takový nedostatek, že starosta musel vyhlásit zákaz napouštění bazénů. Aby k této situaci nedocházelo i v dalších letech, Okrouhlá se domluvula se Svazkem vodovodů a kanalizací, že vybudují nový přivaděč vody z Vratíkova. „Projekt už máme hotový, zatím ale leží na stavebním úřadě, kde čeká na schválení územního rozhodnutí. To nám bohužel zdržuje žádosti o dotace, pro které už bychom museli mít územní rozhodnutí schválené. Přesto už ale vhodné dotace vyhledáváme a doufáme, že brzy začneme přivaděč stavět,“ dodal starosta.