---
title: Betonové sloupy v oplocení letního kina už poničili vandalové
authors: Marek Osouch
category: zpravodajství
tags: Boskovice kino 25-2014 
---

Boskovická radnice se rozhodla oplotit letní kino. Reaguje tak na požadavky pořadatelů kulturních akcí, kteří doteď museli areál zabezpečovat mobilními ploty. Některým lidem se však vznikající plot nelíbil a několik betonových sloupů povyvraceli.

„V současné době s pokrokem technologií se podstatně zúžil hrací profil letního kina, a tak areál již před dvěma roky začal posouvat využití vedle omezených filmových představení více pro koncerty a festivalové aktivity. V roce 2013 byl celkem osmkrát naplněn,“ uvedl ředitel KZMB Oldřich Kovář. Kino není zatím digitalizované, čímž je množství nových filmů určených k promítání značně omezené.

Plot se táhne kolem celého kina a protíná i lesní cestu procházející nad kinem. Místostarosta Dominik Božek ujišťuje, že kino se uzavře jen v případě kulturních akcí. „Kino bude pořád otevřené a průchozí, pokud se tam nebude konat nějaká akce,“ vysvětlil místostarosta.

Se vznikajícím plotem se však již před časem nesmířili někteří obyvatelé Boskovic a část betonových sloupů vytrhali a povyvraceli. „Nechápu, proč to někdo udělal,“ komentoval Božek povyvracené sloupy. Vandalové tím způsobili škodu za sedmdesát tisíc. Místo betonu tak zvolilo vedení města železo, které navýšilo cenu plotu o několik desítek tisíc korun. „Část plotu je dřevěná, část je kovová. Myslím si, že to bude vypadat hezky a že plot zapadne do krajiny,“ uvedl místostarosta.

Starosta Boskovic Jaroslav Dohnálek však připustil, že se letní kino může uzavřít i v nočních hodinách. „Už nebude tak jednoduché, aby se tam scházeli bezdomovci nebo mládež,“ poznamenal starosta a zopakoval slova místostarosty, že při běžné procházce nebude nikdo nijak omezován.

Oplocení kina je další etapou v rekonstrukci letního kina. V nedávné době se již opravilo jeviště a do budoucna vedení města plánuje výstavbu zázemí pro účinkující, dále rekonstrukci hlediště, projekční plochy, vede debatu o možnosti lezecké stěny a také počítá se zastřešením kina.