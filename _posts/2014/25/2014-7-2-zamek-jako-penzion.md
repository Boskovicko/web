---
title: Budovu zámku plánují využít jako penzion
authors: Petra Bílá
category: zpravodajství
tags: Borotín 25-2014 
---

Letos to bude čtrnáct let, kdy se z budovy borotínského zámku do sídla ve Velkých Opatovicích odstěhoval ústav sociální péče. Od té doby je budova zámku opuštěná, značně zchátrala a několikrát změnila majitele. Naposledy loni v červenci, kdy zámek přibližně za dvanáct milionů korun koupila společnost SaZ z Hodonína. Budova však od té doby zůstala téměř v nezměněném stavu, nyní se snad blýská na lepší časy. Vlastníci nechtějí zámek nechat nadále chátrat a mají pojmenované jeho možné využití. 

Dění okolo zámku sleduje starosta Borotína Zdeněk Toul. „Plánují tam udělat domov důchodců, teď připravují projekty, vyřizují potřebná povolení,“ sdělil Toul. „Vím, že noví vlastníci vyčistili park, uklidili okolí zámku. Ale se samotnou budovou se zatím nic neděje. Zaplaťpánbůh, že do ní neprší,“ konstatoval. „Od doby, kdy objekt opustil ústav sociální péče, nedošlo k žádné zásadní změně technického stavu. Žádný vlastník nic neopravoval. Naštěstí do objektu ani nijak masivně nezatékalo a ani nevznikaly žádné zásadní statické poruchy. V současné době je zámek v zanedbaném stavu a prakticky neobyvatelný. Ale jeho stavebně technický stav – i díky péči obce – rozhodně není havarijní,“ upřesnil Marek Fajman z Národního památkového ústavu v Brně.

Jednatel společnosti SaZ Hodonín Ján Truska potvrdil, že v budoucnu by objekt zámku měl sloužit jako ubytovací zařízení pro seniory. „Máme hotový projekt, ale nemůžeme pokračovat. Drží to památkáři, už čtyři měsíce čekáme na jejich stanovisko. Až plánované stavební úpravy schválí, budeme pokračovat,“ sdělil Truska s tím, že nebude předjímat a detaily k projektu sdělí až poté, co bude mít souhlasné stanovisko památkářů. Podle Marka Fajmana by nic nemělo bránit tomu, aby zámek do budoucna sloužil jako penzion nebo domov pro seniory. „Tento záměr je plně v souladu s požadavky památkové péče. Vždy se jednalo o obytný objekt. Ve prospěch záměru svědčí i fakt, že objekt sloužil v minulém období pro potřeby sociálních služeb a byl již pro tento účel i přizpůsoben, například přístavbou výtahu,“ vysvětlil Fajman.

Před několika roky si kolečko kolem vyřizování stavebních úprav kulturní památky vyzkoušel majitel zámku v Letovicích Bohumil Vavříček. Podle jeho zkušenosti je potřeba obrnit se trpělivostí. „Vyřizování stavebního povolení může se vším všudy trvat i rok. Ale rozhodně nemůžu říct, že by někdy někdo dělal problémy nebo něco zbytečně zdržoval,“ sdělil Vavříček.