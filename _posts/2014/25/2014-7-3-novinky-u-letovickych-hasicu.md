---
title: Letovičtí hasiči vyměnili cisternu, dokončují stavbu nových šaten a opravují požární věž
authors: Andrea Šrámková
category: zpravodajství
tags: Letovice 25-2014 
---

Hned několik investic směřuje tento rok v Letovicích tamnímu sboru dobrovolných hasičů. Druhé úterý v červnu se jejich zásahová technika obnovila o nově repasovanou cisternu, tento měsíc má být dokončena výstavba nových šaten a  současně probíhá také oprava požární věže.

Vozový park letovických hasičů tvoří čtyři auta, dvě z toho jsou cisterny. Vzhledem k tomu, že jedna z nich sloužila už přes třicet let, potřebovala nahradit. Letovičtí sice nekoupili nové auto, jde o repasovanou Tatru vyrobenou v devadesátých letech, nicméně provedené opravy podvozku, nová nástavba a její vybavení, především větší nádrží na vodu, bude jednotce přínosem. „Jdete tam, odkud ostatní utíkají,“ ocenil práci hasičů jihomoravský hejtman Michal Hašek, který se slavnostního předání vozu účastnil. Kraj se totiž na pořízení cisterny podílel dotací ve výši 900 tisíc korun. „Celkové náklady dosáhly částky přes 2 miliony korun, při tom zhruba milion hradilo město,“ uvedl starosta Vladimír Stejskal. 

„Opravuje se ještě požární věž, kde se suší hadice. Začala z ní opadávat omítka. To si vyžádá 198 tisíc, smluvní cena na šatny pak další 1 a čtvrt milionu korun,“ vypočítal letovický starosta. Vybudování šaten, které dosud budově úplně chyběly, i oprava budovy jdou z obecního rozpočtu.

Výhledově je potřeba ještě udělat novou fasádu na budově zbrojnice a tím se na delší dobu pravděpodobně přísun financí letovickým hasičům vyčerpá, naznačil Stejskal.