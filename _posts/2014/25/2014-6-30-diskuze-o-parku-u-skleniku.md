---
title: Diskutovali o hřištích a parku u zámeckého skleníku
cover-photo: http://i.zoul.cz/x5oQpG3.jpg
authors: Martina Lukešová
category: zpravodajství
tags: Boskovice zeleň 25-2014 
---

Hřiště a jejich stav, údržba i vybavení jako jedno téma, plánovaná regenerace parku u zámeckého skleníku jeko druhé - to byl důvod, proč se ve středu odpoledne na městském úřadě sešli zástupci radnice s veřejností. Diskuze ohledně obnovy parku u zámeckého skleníku přitom navazovala na setkání před několika týdny, kdy své návrhy, jak by park mohl vypadat, představily tři oslovené ateliéry. Ani tentokrát se nabídnutá beseda nesetkala s velkým zájmem veřejnosti.

„Všechna dětská hřiště v Boskovicích se mi zdají podobná, není zde nic výjimečného ani originálního,“ zazněla připomínka od jedné zúčastněné ženy, která také upozornila na údržbu hřišť nebo doposud chybějící hřiště na novém sídlišti Na Výsluní. „Závady hlavně od vandalů, od drobných po velké, jsou na denním pořádku, jsou jich desítky,“ sdělil Milan Sivera, který uvedl, že opravy se průběžně dělají. „Co se týká pestrosti herních prvků, tak jsme hodně omezeni cenou. Je třeba si uvědomit, že se jedná o statisícové položky. V podstatě všechny herní prvky na veřejných hřištích jsou zde postaveny za pomoci nějaké dotace,“ vysvětlila místostarostka Jaromíra Vítková. Dodala, že i se zmíněným hřištěm se počítá, ale až po dostavení ostatních bytových domů, jak bylo v plánu, jen se stavba zpozdila. 

V souvislosti s úpravami parku vyplynulo, že zástupci města i památkové péče se přiklánějí k návrhu firmy EA architekti, ale toto doporučení ještě není rozhodně konečné. „Nyní zpracováváme všechny podněty a připomínky k návrhům. Ty budou předloženy radě k projednání s tím, že bude vybraná firma vyzvána k vytvoření projektové dokumentace. Ta bude také projednaná s veřejností, připomínky opět zapracujeme a nebráníme se dalšímu projednání s veřejností. Naopak velice to vítám,“ sdělila Vítková s tím, že po zpracování všech připomínek záměr půjde do územního a poté stavebního řízení.  Nyní je stále možné zasílat podněty k obnově parku, a to nejlépe Petru Zouharovi, který má jako investiční referent tuto záležitost na starosti.

Diskuze dále zmínila možnost vytvoření horolezecké stěny na zadní stěně letního kina, ale i to je stále ve fázi úvah a jednání.