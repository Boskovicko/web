---
title: O víkendu startuje Moravský ultramaraton 2014
authors: Lubomír Slezák
category: sport
tags:
- okres Blansko
- běh
- 25-2014 
---

MUM (Moravský UltraMaraton) je mezinárodní běžecký etapový závod na 301 km, což znamená 7krát 43 km v sedmi po sobě následujících dnech. Je to nejdelší a nejtěžší běžecký etapový závod pořádaný na území České republiky. Každá etapa, tzv. maraton+ (vzhledem k délce přesahující klasických 42 195 m), probíhá členitým terénem a její profil zahrnuje v průměru 900 m stoupání, rozhodně náročnější než jiné podobné závody organizované na území ČR.

Běžci si mohou vybrat, zda absolvují celý 7etapový závod, nebo zda poběží jen některé, nebo dokonce jen 1 etapu podle zhodnocení své aktuální výkonnosti a časových možností. Mohou být hodnoceni také v soutěži Mini MUM, do níž se započítají pouze výsledky 3 etap; v roce 2014 to budou etapy 1., 4. a 7.

Letošní ročník se uskuteční ve dnech 29. června až 5. července. Časový pořad: I. etapa: start závodu 14.00, II.–VI. etapa: start závodu v 15.00 v obci, kde je plánován start. Pomalejší běžci budou startovat ve 14.00. VII. etapa: start závodu od 9.00 dle pořadí jednotlivých běžců (nejpomalejší startuje první). Časový limit na každou etapu je 7 hodin. Etapy: I. Lomnická, II. Boskovická, III. Blanenská, IV. Tišnovská, V. Olešnická, VI. Bystřická, VII. Cimrmanova (Lomnice).