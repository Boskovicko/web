---
title: Pamětický kopeček prověřil síly dobrovolných hasičů
cover-photo: http://i.imgur.com/omJeAyp.jpg
authors: Bronislava Zhořová
category: sport
tags: 25-2014 
---

Velká cena Blanenska v požárním útoku pokračovala v neděli 22. června svým čtvrtým kolem, jehož pořadatelství se ujali hasiči z Pamětic. Soutěž byla tradičně situována na travnatou kopečkovou trať za obcí, kde měli Pamětičtí nachystáno bohaté zázemí jak pro pořadatele, tak pro závodníky.

Ke startu se přihlásilo celkově 48 družstev, z toho 33 mužských a 15 ženských. Nejprve na dráhu vyběhli muži, z nichž někteří s tratí do kopce bojovali statečně, leč neúspěšně, jiní měli naopak taktiku promyšlenou a dokázali svoje snažení proměnit v zasloužené body do tabulky.

K těm úspěšným tedy v Paměticích patřili kluci z Chrastavce z okresu Svitavy, kteří skončili s časem 18,53 s celkově třetí, druhé místo obsadilo za konečný čas 18,05 Hluboké z Třebíčska a svou letošní formu první příčkou jednoznačně potvrdili borci ze Sychotína „A“, kteří si za čas 17,58 s odváželi kromě věcných cen i plný počet bodů, tedy rovných 25.

Po odběhnutí posledního mužského družstva a po úpravě soutěžní dráhy se s hadicemi začaly prohánět ženy. Žádné překvapení se ale nekonalo, protože všechny tři vítězné týmy patří k letošní špičce. Bronzové skončily ženy ze Šošůvky s časem 18,73 s, stříbrné Němčice, jejichž proudařky terče srazily v čase 18,33 s a zlato stejně jako u mužů bral Sychotín za čas 18,23 s.

Příští neděli, tedy 29. června, se centrum hasičského sportu na Blanensku přesune do Sychotína, kde každoročně bývá na velmi rychlé trati v areálu pod zámkem velká podívaná.