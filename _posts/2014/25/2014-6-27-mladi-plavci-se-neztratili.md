---
title: Mladí plavci se neztratili
authors: Lubomír Slezák
category: sport
tags: Boskovice plavání 25-2014 
---

Do Pardubic si 14. a 15. června jely změřit své síly, aktuální formu a píli dvě plavkyně boskovického oddílu. Konalo se tam Letní mistrovství České republiky staršího žactva, tedy plavců ročníku narození 2000 a na startovních blocích se představili sportovci z 80 oddílů celé České republiky.

Skvělá atmosféra kolem bazénu a mohutné povzbuzování, i to přispělo k co nejlepším výkonům. Boskovickou favoritkou byla Andrea Husovská, která v disciplíně 50 m volný způsob obsadila deváté místo a na 100 m prsa byla třináctá. Pro Justýnu Hoškovou byla velkým úspěchem už samotná účast na mistrovství.

V kategorii mladších žáků, ročník 2002, zastupoval Boskovice v chomutovském bazénu Filip Tlamka. Mezi plavci z 62 oddílů České republiky si vedl velmi zdatně, na 200 m polohový závod a 100 m motýlek obsadil deváté místo v osobních rekordech a stal se nejúspěšnějším plavcem Boskovic na LMČR ml. a st. žáků.