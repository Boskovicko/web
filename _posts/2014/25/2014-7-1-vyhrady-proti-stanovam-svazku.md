---
title: Obce mají výhrady proti novým stanovám Svazku
authors: Petra Bílá
category: zpravodajství
tags: Boskovicko 25-2014 
---

Více než rok připravovala komise složená ze zástupců Svazku, Vodárenské akciové společnosti a z právních zástupců změnu stanov Svazku vodovodů a kanalizací měst a obcí okresu Blansko. Finální podobu dokumentu, kterou jednotlivé členské obce Svazku mohly připomínkovat, měla 16. června schválit valná hromada Svazku. Nestalo se tak a nové stanovy zatím leží u ledu. 

„Valná hromada nakonec o nových stanovách nejednala, stále platí stanovy v původní podobě. K těm novým proběhla rozprava a objevil se právní názor, podle kterého by měla stanovy schválit zastupitelstva členských obcí. V některých obcích stanovy schválili zastupitelé, v jiných rada. Aby nedošlo k žádným pochybením, chceme nechat jejich změnu schválit zastupitelstva členských obcí,“ komentoval tajemník Svazku Petr Tioka. Dodal, že předpokládá, že v horizontu dalšího půl roku stanovy projdou zastupitelstvy obcí a na prosincovém řádném jednání valné hromady Svazku to členové valné hromady opět projednají.
Den před jednáním valné hromady se k novým stanovám a ke členství městyse ve Svazku vyjadřovali v Černé Hoře na mimořádném jednání zastupitelstva. Jednání iniciovali zástupci sociální demokracie, komunisté a lidovci, kteří vystupují pod společným názvem iniciativy Naše voda. Dospěli k závěru, že nové stanovy ztěžují případné vystoupení členských obcí ze Svazku. Na jednání se nakonec sešla asi padesátka obyvatel městyse. „Požadovali jsme, aby Černá Hora k nedělnímu datu ze Svazku vystoupila ještě podle starých stanov. Podle našich informací by podle nových stanov vystoupení Černé Hory ze Svazku bylo ekonomicky znemožněno. A to hlavně kvůli bodu, který stanovuje, že zisk z provozu infrastrukturálního majetku za dobu členství obce ve Svazku, zjištěný z vyhodnocení kalkulace vodného a stočného, obci nenáleží. Tím pádem zisk našeho městyse bude anulován a použije se pro financování vodopodnikání Svazku,“ sdělil jeden ze zástupců iniciativy Miloš Bílý.  

Po dlouhé diskusi nakonec zastupitelé pověřili svého zástupce ve Svazku, aby na jednání valné hromady Svazku hlasoval proti novým stanovám, a to přestože změnu stanov již jednou schválili. Zastupitelé také rozhodli, že spolu s komunálními volbami uspořádají referendum, kde občanům městyse dají možnost se vyjádřit, zda chtějí, aby obec vystoupila ze Svazku. 

Rozhodnutí Černohorských by však při schvalování stanov mělo pramalou váhu. Potvrdil to tajemník Tioka. „Pokud by nové stanovy byly demokraticky schváleny a Černá Hora nebo jakákoli jiná obec by prostřednictvím svého zástupce ve valné hromadě hlasovala proti, nic to nemění. Museli by se podřídit většině a platily by pro ně nové stanovy,“ vysvětlil Petr Tioka.

Připomínky vůči připravovaným stanovám vznesli například i Letovičtí. Koncem března vypracovali několikastránkový dokument, v němž požadovali zrušení takzvané plusovosti a mínusovosti obcí, upravení podmínek pro vznik a zánik členství ve Svazku a připomínkovali řadu dalších bodů dokumentu, přičemž k některým požadvkům Svazek přihlédl při dokončování stanov, ale velkou část zamítl. „Návrhu na zrušení plusovosti a mínusovosti nebylo možné vyhovět. Slouží ke sledování ziskovosti a ztrátovosti provozu členských obcí,“ uvádí se v odpovědi Svazku zaslané letovickým zastupitelům. „Požadavku na úhradu plusovosti každé vystupující obci nemohlo být vyhověno, neboť by tím byl prolomen princip solidarity, na kterém jsou stanovy  vystavěny,“ píše se dále. Na druhou stranu Svazek vyšel vstříc třeba zájmu na zvýšení vlivu obce na organizaci investičních akcí upravením práva členské obce účastnit se na přípravě zadání projektu a výběru zhotovitele opravy, rekonstrukce a investice vodohospodářské infrastruktury.

Tvorbu nových stanov sleduje bývalý starosta Letovic Radek Procházka, který v minulosti působil v předsednictvu Svazku. „To, že změna stanov nebyla schválena, je pro mě novinka a určitě to vítám. Stanovy podle mě nejsou vyvážené, nejsou demokratické. Jen nechápu, k čemu to je, když o stanovách musí hlasovat všechna zastupitelstva a třeba jako v Černé Hoře je neschválí a pak se stejně musí podřídit většině,“ sdělil Procházka. Ten očekává, že i v Letovicích proběhne na téma nových stanov Svazku diskuse.