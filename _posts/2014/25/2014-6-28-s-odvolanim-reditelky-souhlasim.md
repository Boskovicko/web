---
title: Odvolání ředitelky považuji za správné
authors: Blanka Veselá
category: napsali nám
tags: 25-2014 
---

Dovolte, abych reagovala na článek uvedený 10. června ve 23. čísle pod názvem [Ve Žďárné odvolali ředitelku základní školy](http://boskovicko.cz/clanky/2014/06/12/odvolani-reditelky-ve-zdarne.html). Nemohu souhlasit s vyjádřením paní ředitelky, že celá akce byla připravená jako krok „pro zachování volební přízně voličů“. Dokladem dlouhodobé nespokojenosti rodičů žáků základní školy je fakt, že návrh na odvolání podala školská rada, ve které sedí i zástupci jiných obcí, než je Žďárná, kteří na výsledku komunálních voleb této obce nemají žádný zájem. Těmto členům ŠR se jedná pouze o stav a budoucnost školy, kterou jejich děti navštěvují. Školská rada rozhodla 9:1 pro odvolání paní ředitelky.

Nemohu akceptovat ani názor anonymního rodiče, uvedený ve článku, že s paní ředitelkou měly potíže jen problémoví žáci. Stačí nahlédnout do zápisu z veřejného zasedání školské rady ze dne 27. 5. 2014, kde je zarážející množství stížností na neprofesionální postupy paní ředitelky. Nicméně i u problémových žáků by přístup vyučujícího, v tomto případě paní ředitelky, neměl u dítěte vyvolávat stejné známky stresu jako šikana – bolesti břicha, ranní nevolnosti, strach ze školy apod.

Neočekávám, že škola bude nahrazovat mým dětem moji výchovu, naopak si to nepřeji. Očekávám profesionální přístup a pozitivní vztah k žákům, respekt k lékařským doporučením i respekt k samotným rodičům. Toto vše mi u paní ředitelky schází. Jako příklad může posloužit její zákaz každoročního školního výletu pro žáky vyšších ročníků, oznámený dětem dva dny před odjezdem. Tento bezohledný krok způsobil citovou újmu dětem, které se na výlet těšily i materiální škodu rodičům, kteří dětem už pořídily vybavení. Považuji to za osobní mstu paní ředitelky rodičům dětí, důkaz její neprofesionality a také za důkaz toho, že její odvolání bylo správným krokem. O morální úrovni tohoto rozhodnutí paní ředitelky lze rovněž nyní již pouze diskutovat.