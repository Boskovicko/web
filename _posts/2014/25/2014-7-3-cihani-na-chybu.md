---
title: Číhání na chybu
authors: Tomáš Trumpeš
category: publicistika
tags: 25-2014 
---

S básněmi bez chyb je to jako s lidmi bez chyb, nedá se s nimi žít,“ vysvětlil básník Jan Skácel, proč při opětovném vydání svých prvních tří sbírek nakonec upustil od záměru texty upravovat, odstraňovat chyby, které před ním po čase uplynulém od prvních tisků náhle vyvstaly.

Tak jako nadměrná žárlivost obvykle vyvolá zradu, generuje i nadměrná touha po odstraňování chyb často spíše jejich hojnější výskyt. Kdo z nás rád pracuje pod tlakem, když mu někdo stojí za zády a číhá na každý drobný omyl, aby jej napravil?  Ve skutečnosti takový strážce chyby vábí a přivolává.

Naposledy mě tohle napadlo při vzniku vlády, když novopečený premiér Sobotka přinesl na hrad seznam ministrů s několika chybami. Jistě, byla to trestuhodná nedbalost. Řada komentátorů se však shodla, a já s nimi souhlasím, že prezident měl celou záležitost přejít mlčením, možná premiéra někde v ústraní upozornit, ale nezneužívat k tomu příležitost slavnostního aktu jmenování vlády.

Avšak prezident neodolal příležitosti předsedu vznikající vlády před veřejností takzvaně zkoupat, čímž především projevil svou vlastní malost, hrubost a neovladatelné nutkání uplatnit při nabídnuté příležitosti sílu, převahu a tendenci veřejně ponižovat své kolegy, protivníky či podřízené. Nechtě tak ukázal vlastnosti, které jsou pro výkon jeho funkce neskonale nebezpečnější než neschopnost premiérova sekretariátu vyrobit v rychlosti a pod tlakem seznam bez formálních chyb a překlepů.

Podle mého názoru je však prezidentovo vlastní pochybení významnější a sám nese za chyby v seznamu ministrů přímou odpovědnost. A to právě proto, že byl po celou dobu vyjednávání o vzniku vlády tím, kdo stojí za zády, číhá na chybu a vytváří na své okolí neadekvátní tlak, neboť je všem jasné, jak nevelkoryse se při výskytu chyby zachová. A právě tím ji přivolá.

A nejspíš je mu to tak trochu jedno. Těm, kteří tak urputně číhají na chyby ostatních, totiž většinou nejde o skutečnou nápravu věcí, ale jen o to, aby se mohli předvést. Aby mohli ukázat svou převahu, aby mohli někoho zkoupat. Nechtějí přispět k dobrému dílu, jen čekají na příležitosti k vlastnímu prosazení. Chyby druhých jsou jejich potravou. A proto je jim úplně jedno, že s koukolem vytrhají i pšenici.

Podobné chování je varováním i pro všechny, kteří se ocitají v opozici, v kontrolních funkcích, v občanském aktivismu a koneckonců i pro nás novináře. V touze po dokonalém světě bez chyb můžeme snadno skončit v nenávisti. A toho je třeba se vyvarovat, i když kupříkladu na staveništi boskovické sportovní haly se mezi koukolem hledají pšeničné klasy jen stěží. I po příštích volbách bude ale platit, že řešení není dobré prosazovat silou. Toho jsme si užili už dost.