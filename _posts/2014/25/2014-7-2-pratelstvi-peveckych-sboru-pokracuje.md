---
title: Přátelství pěveckých sborů pokračuje
authors: Jaroslav Chloupek
category: napsali nám
tags: Letovice Vanovice 25-2014 
---

Pěvecké sbory Bohuslava Martinů a Carpe Diem při MKS Letovice a pěvecký sbor Vlastimil Vanovice obnovily po čtyřech letech dlouholeté přátelství s pěveckým sborem Svatopluk ze Žďáru nad Sázavou a uskutečnily společné koncerty.

První z nich proběhl 8. května v sále Kulturního domu v Letovicích, kde také účinkoval pěvecký sbor Cantamus ZUŠ Letovice. Další setkání pěveckých sborů se uskutečnilo 31. května ve Žďáru nad Sázavou, kam zavítaly pěvecké sbory B. Martinů, Carpe Diem a pěvecký sbor Vlastimil. Společným koncertem pěvecký sbor Svatopluk oslavil 165. výročí svého založení. Na obou koncertech, v Letovicích a ve Žďáru, zazněly kromě skladeb našich i zahraničních skladatelů dvě premiérové sborové skladby z pera členů pěveckého sboru B. Martinů Jaroslava Chloupka (Chvála lípám) a Aloise Doskočila (Optimistická) v úpravě Miloslava Krejsy. 

Pěvecké sbory na koncertech v Letovicích i ve Žďáru řídili sbormistři Miloslav Krejsa, Karel Pecháček a Jan Lán. Oba koncerty měly velmi dobrou úroveň po stránce interpretace a získaly značný ohlas u publika.

Kromě koncertního vystoupení ve Žďáru letovičtí a vanovičtí zpěváci navštívili zdejší baziliku Nanebevzetí Panny Marie a sv. Mikuláše a spolu s prohlídkou vyslechli odborný výklad průvodce.
Vzájemné setkávání pěveckých sborů má pro zpěváky a sbormistry velký význam. Mohou si porovnat svá interpretační umění, vyměnit zkušenosti a poznat, co zpívají pěvci v Letovicích a ve Žďáru a tak se navzájem pěvecky obohatit. Taková setkání dobře naplňují již historickou myšlenku Zpěvem k srdci, srdcem k vlasti.