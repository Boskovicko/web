---
title: Mladí myslivci v Lysicích slaví padesátiny
authors: M. Krajíčková
category: zpravodajství
tags: Lysice 25-2014 
---

Poznat stopy lesních zvířat, rozlišit letky od dalších typů per ptáků, rozeznat luční byliny? Toulat se přírodou a učit se ji poznávat a chránit, třeba tak tráví volný čas členové mysliveckého kroužku, který v Lysicích v sobotu oslavil už půl století svého trvání.

Vše začalo v září roku 1964, kdy ho založil učitel Zdeněk Procházka. Jedním z dětí, které kroužek hned od začátku začalo navštěvovat, byl i jeho současný dlouholetý vedoucí Arnošt Šmétka. V čele mladých myslivců stojí od roku 1973. „Našimi řadami prošlo mnoho dětí od šesti do patnácti let,“ zamyslel se Arnošt Šmétka. „V sedmdesátých letech jsme měli kolem 20 členů, dnes je to přibližně 60 dětí. A to nejen z Lysic, ale asi z šestnácti obcí v okolí. Jsme nuceni dělat něco jako přijímačky, protože se k nám každý rok hlásí téměř sto dětí, což bychom opravdu nezvládli. Jsem rád, že nejsem na vše sám. Mojí pravou rukou je Naďa Novotná, vysokoškolská studentka, stejně jako naše nová letošní posila Michaela Hlavoňová. Obě kroužek dobře znají, protože byly jeho členkami,“ dodal vedoucí.

Děti, rozděleny podle věku, se schází třikrát týdně v lysické škole, jednou týdně v klubovně Drnovicích. Větší akce  pořádají v Centru mladých myslivců v Lysicích. A že se na schůzkách nelenoší, dokládají úspěchy mladých myslivců na soutěžích. „Pravidelně se účastníme soutěže Zlatá srnčí trofej. Má tři kola – místní, okresní a celostátní. V národním finále jsme od roku 2001 získali už 4krát zlatou, 11krát stříbrnou a 6krát bronzovou medaili. Jednoduchá soutěž to není, skládá se ze dvou částí, vědomostního testu a poznávací stezky. Děti musí mít opravdu dobré znalosti. Zároveň se účastníme i soutěže Mladí lidé v evropských lesích (Young people in European forests), kterou vyhlašuje již čtvrtým rokem Evropská unie. Letos nás těsně minulo mistrovství Evropy v Německu, když jsme v národním kole skončili druzí,“ posteskl si Šmétka.