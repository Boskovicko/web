---
title: "Psali jsme v roce 1997: Povodně"
authors: Jitka Melkusová
category: publicistika
tags:
- Boskovice
- Letovice
- historie
- 25 let Boskovicka
- 25-2014 
---

Rok 1997 byl pro Regionální noviny rokem zvláštním, neobvyklým, neopakovatelným, rokem dynamického rozvoje. Podmínky v redakci a nabyté zkušenosti, samozřejmě kromě ekonomického rozvoje, totiž dovolily prudký růst. Ten spočíval ve skutečnosti, že od 1. dubna vznikl ze čtrnáctideníku *týdeník*. Redakci posílil Radek Procházka z Letovic. Trojice Melkusová, Dvořáčková (Paroulková), Procházka dokázala zajistit plnohodnotné zpravodajství nejen z Boskovicka, ale z podstatně širšího okolí. Problém nedělaly výjezdy za tiskovými informacemi do Brna, Moravské Třebové, Jevíčka, zcela samozřejmé bylo sledování událostí v Blansku i na Blanensku.

Z vyšší politické sféry bylo důležité zaznamenávání procesu vzniku vyšších územně správních celků. Problematika se vyvíjela a vyvinula poměrně nepatřičně, a to tak, že později na základě představ Evropské unie, se celky musely pro potřeby dotací spojovat.

Rok 1997 začal bolestně. Ve vysokých mrazech zamrzaly dokonce autobusy. To byl problém, protože se stavěl železniční koridor a na oba směry fungovala náhradní autobusová doprava. Celý rok probíhal spor o zprůjezdnění pod železničním mostem U Labutě. Železnice se rozhodla, že ho neopraví, silničářům nepatří. Bolestným tématem toho roku bylo též řešení dopravní obslužnosti. Po obcích se požadovala spoluúčast a lidé pomalu přicházeli o to, na co byli léta zvyklí. A tak dokonce vznikaly obavy, že omezení dopravy znemožní správné fungování nemocnice. Byla dokonce uspořádána beseda se členy parlamentu a okresního úřadu – věc nevídaná. Tehdy získal konečně licenci na provozování osobní dopravy František Zunka. Byl to i rok stávek – stávkovali učitelé, stávkovali zaměstnanci drah, zvažovali to i zdravotníci. Došlo k prvnímu pokusu o snížení počtu akutních lůžek. Objevil se problém se styrenem na Suchém, hygienici nic nezjistili.

A v červenci přišlo všechno naráz – *povodně*, fesťák v Boskovicích a zámecká svatba po 77 letech.

Na konci roku došlo k vážné krizi ve Svazku pro vodovody a kanalizace, jeho rozpadu se nakonec podařilo zabránit.

Optimalizovalo se školství, rušila učiliště. Tehdejší čísla už jednoznačně říkala, že zájem o studijní obory se míjí s potřebou firem – trh žádá dělníky, nepotřebuje lidi s maturitou, hlásal jeden z tehdejších titulků. Nezaměstnanost byla na 5 procentech. Okres Blansko patřil k těm s nejnižší průměrnou mzdou v republice – 8 981 Kč. Objevili se první zájemci o stavbu supermarketů v Boskovicích.

Byl to také rok rozvoje sociálního vnímání na radnicích – vznikaly první domy pro matku a dítě, bezdomovci dostávali domov, čehož si ale nedokázali vážit; ve Velkých Opatovicích dostali k bydlení adaptované záchodky. Zvažoval se i vznik okresního útulku pro psy.

Objevili se pštrosi v Doubravici, westernové městečko si ze Spojených států přivezlo honácké koně a zahájilo rodea. Přišla změna ve značení piva; skončily dvanáctky, desítky, objevily se ležáky, výčepní ap.

Jako seriály vyšly v Regionálních novinách v pravidelném pokračování knihy Naše staré pověsti, pohádky a zvyky Miry Zlatúše z Letovic, dále Čestní občané města Boskovic z pera Jaroslava Bránského a nakonec Lidový kroj Malé Hané učitelky a sběratelky Pavly Vacové.

Vánoční dvojčíslo pak obsahovalo rozhovor s Pavlem Kysilkou, Miroslavem Frišem, dále s kazašskými Čechy, kteří přibyli do Horního Smržova a na Kořenec, s Janem Odehnalem o cestě na Kavkaz a s letovickým děkanem Josefem Fasorou.

### Město dostalo jako dárek mobil

V uplynulých dnech obdržela letovická radnice neobvyklý dárek. Starosta města Josef Novotný převzal z rukou zástupců firmy Wood and Plastics Industries mobilní telefon. K tomuto daru, který umožní představitelům radnice snadnější spojení například při služebních cestách, firmu pravděpodobně inspirovala situace při červencových povodních. V zájmu rychlé a operativní komunikace tehdy zapůjčila starostovi města mobilní telefon firma Eltrans.

### Přes území okresu se přehnala ničivá povodeň, jaká nemá obdoby, přesto patří k nejméně postiženým

(…) Více či méně postižena je třetina území naší republiky, v okrese Blansko především okolí řeky Svitavy, která půlí jeho území od severu k jihu. Přestože někteří odborníci tvrdí, že nešlo o stoletou vodu, starosta Josef Novotný je přesvědčen, že Letovicemi stoletá voda protekla. Nový most, který byl letos postaven, obstál, hladina vody v době kulminace byla jen několik centimetrů pod spodní hranou. Nikdo si nedovedl představit, co Letovice čeká. I proto ne, že tak rozsáhlé záplavy nikdo nepamatuje. Nejnižší místa Letovic – z náměstí směrem na jih, byla zaplavena do výše půldruhého metru, ostrov ve Svitávce, na němž stojí obě Löw Beerovy vily, do výše metru. Postižen byl Mladkov, Skalice, Lhota Rapotina. V Doubravici vodní živel zcela přeměnil krajinu. Voda naštěstí rychle opadávala.