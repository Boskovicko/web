---
title: KZMB se chtějí jmenovat Kultura Boskovice
authors: Tomáš Trumpeš
category: kultura
tags:
- Boskovice
- 43-2014 
---

Boskovická organizace zastřešující městkou kulturu připravuje změnu svého názvu. Ten dosavadní zní Kulturní zařízení města Boskovice (KZMB) a používá se od roku 1999, kdy organizace ve stávající podobě vznikla sloučením kina, knihovny a kulturního střediska. Návrh nového názvu zní Kultura Boskovice.

Přípravu změny odstartoval audit, který letos v KZMB na objednávku města proběhl. Jedním z jeho závěrů byl důraz na potřebu nové vizuální identity organizace, aby došlo ke sjednocení stylu, jakým se jednotlivé aktivity prezentují na veřejnosti. „Audit měl několik výstupů a jedním z nich bylo, že máme změnit vizuální a estetický styl organizace. Že se máme podívat na to, jak nás vnímá veřejnost, jestli máme moderní název, používáme moderní prvky propagace, a jak se nám prolíná to, co prezentujeme v tisku, na internetu a v dalších formách prezentace,“ popsal ředitel KZMB Oldřich Kovář. Organizace podle závěrů auditu potřebuje vše sjednotit a vytvořit nový komplexní vizuální styl.

Vedení KZMB proto oslovilo grafické studio Optimystic, které dostalo za úkol nový vizuální styl pro celou organizaci, její jednotlivé složky i aktivity, vytvořit. A z diskuse nad konkrétní podobou vizuální identity podle Oldřicha Kováře hned na počátku vyplynula potřeba změny názvu. „První problém, na který jsme narazili, byl, že název Kulturní zařízení města Boskovice je pro dnešní svižnou dobu příliš dlouhý, pomalý, nekonstruktivní. Proto jsme souhlasili s tím, že navrhneme název nový,“ vysvětlil ředitel KZMB.

Ten se proto sešel s vedoucími jednotlivých středisek, tedy kultury, kina a knihovny, a přemýšleli o různých variantách názvu. Nakonec se shodli právě na označení Kultura Boskovice, které jim přišlo jako nejsrozumitelnější. Ve spolupráci s firmou Optimystic dopracovali vizuální identitu s tímto názvem do podoby, kterou předkládají jako finální. „Logotyp, společně se jménem firmy nebo organizace, je nejvýznamnějším prvkem komunikace směrem ke klientům, je tváří firmy na veřejnosti a často první věcí, se kterou se klient setká. Na základě prvního vizuálního kontaktu si člověk podvědomě vytváří dojem o úrovni nabízených služeb. Název, kromě jiného, by měl být krátký, výstižný a dobře vyslovitelný. Ve finálním výběru byl i název Kulturní centrum Boskovice, volba padla na stručnější variantu. Logo dává názvu vizuální podobu a pomocí piktogramu definuje jednoznačně charakter prezentace a zajišťuje její neměnnou podobu, ať již jde o web, inzerci, nebo třeba plakáty. Logo by mělo být pokud možno jednoduché, originální, zapamatovatelné, funkční i v černobílé verzi a vystihovat obor činnosti,“ vysvětlil význam připravovaných změn grafik Tibor Valter z firmy Optimystic.

Samostatné logo bude mít ve výsledné verzi Kultura Boskovice jako celek a jednotlivá oddělení budou mít svoje podloga. Všechna loga budou mít jednotný grafický styl, v aktuálním návrhu je to jakási bublina, v jejímž vnitřku je umístěn symbol, který bude jednotlivé středisko charakterizovat. Vedle toho budou fungovat také loga vztahující se k jednotlivým dramaturgickým oblastem podle jejich charakteru – tedy kupříkladu své logo budou mít koncerty vážné hudby, populární hudby, výstavy a podobně. Podobně budou se specifikací pracovat i kino a knihovna. Dominantou bude při propagaci vždy logo celé organizace. „Protože jde o logo kulturní organizace, byla zvolena hravá forma. Stylizovaná komixová bublina si svým obsahem povídá s lidmi a sděluje, o co se v konkrétní situaci jedná – koncert, přednáška, film a podobně. Zvolené tvary a barvy mají vzbuzovat veselé a pozitivní emoce,“ popsal tvůrčí záměr Tibor Valter.

„Máme představu, že když se časem náš klient podívá na plakát a na loga, tak hned bude vědět, o co se jedná, aniž by si ještě cokoliv přečetl. Myslím, že bude chvíli trvat, než se to usadí, ale vzhledem k dnešnímu stylu přemýšlení lidí se mi moc líbí, jak to firma navrhla, a řekl bych, že do půl roku se v tom vyzná každý,“ myslí si ředitel Oldřich Kovář.

Kulturní zařízení města Boskovice jsou příspěvkovou organizací, jejímž zřizovatelem je město. Vedení města tudíž musí změnu názvu schválit. Vzhledem k tomu, že na radnici právě probíhá povolební rošáda, bude se změnou názvu kulturní organizace zabývat již nové vedení města. Oldřich Kovář odhaduje, že by se vše mohlo stihnout již na počátku roku 2015. „Trochu záleží na tom, jak rychle se usadí nová rada města. My musíme jednak zpracovat materiál, který nový grafický styl představí, ale současně musíme požádat o změnu zřizovací listiny. A tu musí schválit zastupitelstvo. Kromě názvu ale může zůstat prakticky všechno stejné. Myslím si, že bychom toho mohli dosáhnout na prvním zastupitelstvu po novém roce,“ upřesnil ředitel KZMB.

Ten se neobává ani toho, že by nový název mohl působit nejasně, neboť z něj není na první pohled zcela zřejmé, že se jedná o název městské kulturní organizace. „Tyto obavy nemáme. My jsme se spíš setkávali s tím, že Kulturní zařízení města Boskovice byl nečitelný název. Žili jsme s ním od roku 1999 a lidé se často ptali, co to je. Jsou to prostory, které nabízíte? Nebo programy, nebo služby? Proto bylo prvotní, že čtyřslovný název je příliš dlouhý a složitý. Takhle je hned jasné, že se jedná o kulturu, pak si každý dál rozklikne, co konkrétně se prezentuje. Nechali jsme si poradit, sami jsme nad tím seděli a název Kultura Boskovice nám nakonec přišel jako nejlepší,“ uzavřel ředitel Oldřich Kovář. „Název a logo organizace má vždy více vhodných řešení a každé z nich si najde svoje obhájce a odpůrce. Pozitivní je každopádně posun prezentace kulturní organizace města od již zastaralého statického loga a poněkud krkolomné zkratky KZMB,“ doplnil ho Tibor Valter ze studia Optimystic.

### Anketa

Kulturní zařízení města Boskovice připravují v souvislosti s vytvořením nové vizuální identity změnu názvu. Navrhovaná varianta zní Kultura Boskovice. Jak se vám takový název pro městskou kulturní instituci líbí?

**Martina Vašková, tisková mluvčí Moravské galerie v Brně, na mateřské dovolené**

Je důležité, že KZMB přistoupila ke změně názvu i celkové vizuální identity organizace. Vizuální stránka (logo, název, web) totiž tvoří podstatnou část organizace a určuje to, jak ji lidé budou vnímat navenek. V současné době vítězí v oblasti grafického designu čistota stylu, lehkost a hravost, výsledek ovšem záleží na vybraném grafickém studiu. Pokud bude KZMB spolupracovat se šikovnými grafiky, může se z nefunkčního a nic neříkajícího vizuálu stát moderní prvek, který sjednotí celou organizaci a hlavně díky němu bude lidem hned jasné, co jim KZMB vlastně nabízí. Což se ale obávám, že názvy Kultura Boskovice ani KZMB nesplňují. Pod názvem Kultura Boskovice si představím spíš všeobecné kulturní dění ve městě než označení jakéhokoliv zařízení.

**Jan Bařinka, odborný pracovník Ústavu pro jazyk český Akademie věd**

Název „Kultura Boskovice“ se mi nelíbí. Odhlédnu-li od toho, že ona instituce sama o sobě není kulturou, ale pouze střediskem či garantem kulturního dění ve městě, vadí mi především skutečnost, že se název tváří, jako by měla zaštiťovat veškerou boskovickou kulturu. Spousta kulturních akcí přitom vzniká nezávisle na této instituci, akce pořádané městem tvoří pouze určitou část místního kulturního života. Narazí-li někdo na facebookovou stránku s názvem Kultura Boskovice, podle názvu bude nejspíš logicky očekávat, že se dozví o všech kulturních akcích, které se v Boskovicích pořádají. Právě v tom je navrhovaný název značně matoucí. Je-li změna zavedeného názvu opravdu nutná (na zkratku KZMB jsme si všichni tak nějak zvykli), navrhoval bych například název Kulturní středisko Boskovice (tohoto spojení je užito i na oficiálních webových stránkách).

**Ondřej Dostál, ředitel Mendelova muzea MU v Brně**

Na jednoduchou otázku jednoduchá odpověď: Nelíbí. A hned vysvětlím proč. Nebudu hodnotit podstatné jméno kultura z pohledu etymologie a správného použití, ale jako značku. Základem každé značky je obsah. Značka pak představuje soubor hodnot, vizuálního stylu a firemní kultury. Název „Kultura + místní označení“ není nic vzácného, má to však svoje úskalí a u značky Kultura Boskovice jich vidím několik. Už jen drobnost – zkratka prvních písmen – KB, nepřipomíná vám jeden bankovní institut? Hlavní problém vidím v použití v souvislosti s jednotlivými složkami. Nebude čitatel zmaten, pokud si v tisku přečte „Knihovna při Kultuře Boskovice pořádá“, či „Kultura Boskovice pořádá koncert“? Kultura je spíše fenomén než pořadatel.

Chápu, že bývá potřeba udělat nějaký krok, který instituci omladí. Jen jméno to však často nevyřeší. Kdo by čekal, že značka McDonalds bude fungovat 60 let beze změny, když hamburger nijak nepřipomíná – a přece je nyní téměř synonymem tohoto typu pokrmu. Nestačilo by jen změnit vizuální styl KZMB, vylepšit ho a sjednotit? Možná by stálo za to popřemýšlet i o obsahu. Co značka KZMB obsahuje a co přináší, kam směřuje, atd.? To je ovšem na jinou debatu.