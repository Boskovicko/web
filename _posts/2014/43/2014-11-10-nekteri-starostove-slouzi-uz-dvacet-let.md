---
title: Někteří starostové jsou ve funkci již dvacet let
authors: Jitka Melkusová
category: zpravodajství
tags:
- Velké Opatovice
- Olešnice
- Šebetov
- komunální volby
- rozhovory
- 43-2014 
---

Někteří starostové v našem regionu mají za sebou ve funkci dvacet, dokonce i více let.  Dvacet let je poměrně dlouhá doba. Člověk za tu dobu ujde čas od narození do dospělosti. Samosprávné obce se tehdy teprve učily o sebe starat, chyběly zákony, technika, ale i zkušenosti. I když starostové, s nimiž jsme vedli rozhovor, se ve svých funkcích víceméně osvědčili, své neměli jisté nikdy, ani letos. Zdeněk Čížek si prošel martyriem nevraživosti zmanipulovaných spoluobčanů, Zdeněk Peša těsně před volbami zpracovával kritický leták olešnických komunistů. Jiří Bělehrádek málem ve své funkci skončil. Zčásti i proto, že před volbami prohlásil, že končí, neboť již dosáhl důchodu.

Nás zajímalo, co se za dobu jejich působení v obcích změnilo, ale i jejich osobní pohled.

**Co se změnilo ve fungování obcí za dobu vašeho působení?**

*Jiří Bělehrádek:* Změny od nástupu do funkce až po současnost jsou zásadní. Vezmeme-li do úvahy, že při nástupu byla výpočetní technika, mobilní telefony vlastně v plenkách, je zde vidět obrovský pokrok v technickém vybavení. Někdy z toho až mrazí. Ale zároveň si člověk uvědomuje, jak jsme zranitelní. Nejlépe je to vidět například při výpadku elektřiny, plynu.

*Zdeněk Peša:* Především pohled na samosprávu. Zpočátku, jaksi ze setrvačnosti, mne občané oslovovali pane předsedo. Místní národní výbor byl totiž v obci dvě generace a „volby“ do národní fronty byly jaksi zažité. Málokdo si zpočátku uvědomoval, že samospráva také znamená hospodařit s vlastním majetkem, který se obci vrátil. Řada lidí si ještě dlouho myslela, že starosta - předseda je řízen z okresu a na okrese rozdělují peníze těm, kdo jsou dobře zapsáni. Financování z rozpočtového určení daní bylo nerovnoměrné, fyzické osoby odváděly 100 procent daně obci, kde měly trvalý pobyt. Vznikaly daňové ráje z obcí, kde se za přihlášení k pobytu podnikateli vracela část daní formou daru. Meziroční změna odvodu daní fyzické osoby znamenala pak často výrazný propad příjmů obcí a v podstatě nemožnost dlouhodobého plánování. V průběhu let se rozpočtové určení daní upravilo do dnešní podoby, která je vnímána jako výrazně stabilnější a spravedlivější. Přesto je velká část příjmů formou dotací, v posledních letech z EU. Jedná se především o investiční dotace a tam se jedná o velkou soutěž a konkurenci projektů obcí, kde štěstí přeje připraveným.

*Zdeněk Čížek:* S úsměvem vzpomínám na zřízení emailové adresy úřadu, jedné z prvních v republice, na kterou jsem tehdy „ilegálně“ dostával s předstihem Sbírky okresního úřadu Blansko. S elektronicky osvícenými úředníky jsem už tehdy neoficiálně a přitom tak věcně komunikoval. V začátcích byly nejcennější konexe, mít na každém odboru spřízněnou duši a především mít informace z první ruky. Dnes je už komunikace s úředníky kraje spíše neosobní, převážně elektronická. Za tu dobu se nesmírně změnila naše společnost a zákony. Dramaticky vzrostly provozní náklady na správu obce a také nároky občanů na životní podmínky, které má obec poskytovat.

**A jak se změnila vaše obec?**

*Zdeněk Peša:* Díky úspěšnosti v investičních dotacích výrazně. Na periferní poloze Olešnice bez železnice a silnice I. třídy se sice nic nezměnilo, avšak integrovaný dopravní systém kraje umožňuje dobré spojení do Boskovic a Brna. Také místní podniky se dokázaly většinou transformovat, či jejich výrobu převzaly jiné. Olešnice se více profiluje jako turistické centrum, významněji jako středisko zimní rekreace. Velké investice má za sebou v oblasti školství, kultury ale i veřejných prostranství a komunikací. Co se naštěstí nezměnilo je zájem občanů o spolkovou činnost a účast na tradičních i nových akcích.

*Jiří Bělehrádek:* Ve městě se podařilo zbudovat nebo opravit celou řadu objektů. Z těch nejvýznamnějších bych jmenoval Moravské kartografické centrum, koupaliště, rekonstrukci ČOV, 2 bytové domy, zateplení a výměnu oken v ZŠ a ve dvou MŠ. Opravovaly se komunikace, vodovodní řad, kanalizace. Kromě investic se podařilo zajistit v našem městě stanoviště záchranné služby, která vyjíždí do celého regionu a také naši hasiči pracují v JPO II, vyjíždí nejen k požárům, ale i technickým zásahům. Důležité pro zaměstnanost je také to, že díky podpoře tehdejšího Okresního úřadu byl zbudován ústav sociální péče Paprsek.

*Zdeněk Čížek:* Pokud stojíte v čele obce více období, tak vám to umožní dát rozvoji obce koncepci. Neděláte populistické líbivé investice, ale zaměřujete se na to podstatné. Obec se tak plynofikovala, vybudovala se čistírna odpadních vod, trvale se investovalo do vodovodu, kanalizace, zateplení budov, místních komunikací, obnově a zhodnocení majetku obce, rekonstrukcí střech či veřejných prostranství. Životně důležité bylo pro Šebetov vyřešit nedostatek pitné vody, což umožnil nový vodovodní přivaděč a kapacitní vodojem. Na většinu z oněch desítek a desítek menších či větších investic se mi dařilo získávat dotace. To byla vždy skvělá motivace k další práci a snažení.

**Přibylo či ubylo za tu dobu ve vaší obci obyvatel, domů?**

*Jiří Bělehrádek:* To je velký problém, domů přibylo, vzniklo sídliště Pod Dubím, kde je 26 domů, ale obyvatel ubývá. Ve Velkých Opatovicích je specifická situace. Kolem roku 1960 došlo k výraznému rozvoji tehdejší MŠLZ. Za prací a za bydlením přišlo mnoho lidí. Tito lidé stárnou a zůstávají v bytech sami nebo ve dvou. Vidíme to na sídlišti Strážnice.

*Zdeněk Peša:* Vzdálenost Olešnice od Brna je asi tou zásadní informací pro každého, kdo hledá místo ke stavbě. Město zainvestovalo pozemky pod Skalkami, na Klimentce, vystavělo bytový dům, dům s pečovatelskou službou a dům chráněného bydlení. Přesto se intenzivní výstavba jako u periferních obcí u Brna a obcí u silnice I/43 nekoná. Na druhou stranu se pohnul trh s nemovitostmi a starší domy se začaly prodávat. Přes novou výstavbu počet obyvatel za dvacet let poklesl o necelou stovku.

*Zdeněk Čížek:* Počet obyvatel mírně poklesl. Je to způsobeno nejen demografickým vývojem, ale také tím, že naše Sociální služby v rámci zlepšení ubytovacích podmínek snížily kapacitu svého zařízení. Pokles jsem se snažil zastavit výstavbou bytového domu a zainvestováním do nové lokality pro výstavbu RD. 

**Co to vlastně obnáší, být starostou?**

*Jiří Bělehrádek:* Neustále být v kontaktu s obyvateli, jednání na různých institucích, snaha o získání dotací a neustálé čekání, že se může stát něco, na co nejsme připraveni.

*Zdeněk Peša:* Být osobou, která je pro mnohé člověk, za kterým mohu přijít se svým problémem. Pro jiné člověkem, na kterého mohu své neřešené problémy a komplexy svést. Prvnímu je třeba pomoci, druhého politovat. Rozhodně je to o odpovědnosti. O odpovědnosti, která zavazuje a o práci, která nekončí zahoukáním sirény.

*Zdeněk Čížek:* Každá obec je nesmírně živý organizmus, kde aby vše fungovalo co nejlépe, znamená investovat mnoho času a úsilí. Hledat optimální řešení, nechat se inspirovat, mít o koho se opřít, snažit se mít nadhled a přenést se nad nezdary. Stále přijímat nové výzvy a s nadějí vzhlížet do příštích dní. 

**Bylo to dříve lehčí, nebo těžší?**

*Jiří Bělehrádek:* Pokud to mohu posoudit, tak dříve byla situace klidnější. Současná doba se mi zdá velmi nervózní, uspěchaná, a také různých předpisů bylo méně.

*Zdeněk Peša:* Asi lehčí, neboť lidé se na starostu dříve více dívali očima reálného světa, ne toho virtuálního, kde pokud se ve sdělovacích prostředcích hovoří o starostovi, pak nejčastěji v souvislosti s jeho trestním stíháním, nebo alespoň s obviněním z trestného činu.

Před léty byl starosta osobou považovanou úřednictvem na všech úrovních jako osoba důležitá a k vyslechnutí. Dnes je, se zaklínáním se paragrafy, spíše čekatelem na vyjádření orgánu, který má své správní lhůty, a ty jsou důležitější než potřeby obcí.

*Zdeněk Čížek:* Ta práce byla dřív poklidnější. Legislativa byla méně svazující, bylo mnohem méně byrokracie.

**Jak rychle jste se naučil všechno, co bylo třeba?**

*Zdeněk Peša:* Já se zdaleka dodnes všechno nenaučil. Ale stále se učím a snažím se být u všech informací mezi prvními.

*Jiří Bělehrádek:* No, já se domnívám, že jsem se to nenaučil dodnes, že se člověk musí neustále učit a snažit se porozumět problémům.

*Zdeněk Čížek:* Stále se musíte učit. Nové zákony, směrnice či jen metodické pokyny neustále mění způsoby rozhodování a pohled na práci.

**Je to práce na osm, nebo více hodin?**

*Zdeněk Peša:* Teoreticky to může být i práce na 8 hodin sezení na úřadě. Pak je to ale práce pro starostu, který skončí po prvním volebním období. Kdo nic nedělá, nic nepokazí. Pokud má mít ale obec perspektivu, pak starosta nemůže počítat hodiny, kilometry ani schůze a funkce v různých institucích.

*Jiří Bělehrádek:* Záleží, jak hodnotíte v časovém horizontu práci. Jako starosta musíte být v určité pohotovosti neustále, ono se nedá hodnotit, kolik hodin sedíte v kanceláři. Dle mého názoru je lepší projít město, potkat lidi.

*Zdeněk Čížek:* Je to práce, které musíte obětovat naprosto veškerý čas. Být starosta není od toho sedět na úřadě a hrát si na úředníka, ale být všude, kde je potřeba. Obdivuji neuvolněné starosty, kteří zvládají svoji soukromou práci a ještě potřeby obce. Při velikosti Šebetova je povinností tolik, že často nevím, co dřív. Mám skvělou účetní, která dokáže být oporou. Kdo nepoznal, neuvěří. Občas se ale ten zázrak stane, že o víkendu najdu trochu času a nemusím do práce.

**Je to adrenalin, nebo rutina?**

*Zdeněk Peša:* Jak kdy. Ale je to práce, kdy je každý den jiný, plný výzev a pokud něco převažuje, pak „pionýrské“ Buď připraven. A často opravdu na všechno.

*Jiří Bělehrádek:* Vždycky je určitá nervozita, při současných předpisech i když víte, že jste vědomě neudělal chybu, tak neustále musíte přemýšlet, zda jsou odeslány všechny formuláře. Je to bohužel tak, že papír je někdy nejdůležitější. To se domnívám, že není úplně v pořádku. Rozhodující by mělo být např. u investic, zda byly splněny podmínky a jestli je zajištěna funkčnost.

*Zdeněk Čížek:* Znám spíše ten krásný pocit zadostiučinění, když se po spoustě ponocování podaří zkompletovat dotační žádost nebo dokonce získat dotaci, něco vybudovat nebo změnit. A pro tyto vzácné okamžiky stojí za to tu práci dělat.

**Jak často starosta musí čelit problémům?**

*Jiří Bělehrádek:* Na to je těžké odpovědět, problémy řešíte každý den, někdy větší, někdy menší.

*Zdeněk Peša:* V podstatě každodenně. Někdy menším, co vyřídí telefon, jindy musí lítat jak hadr na holi. Nejlepší pro něj je, když se o problém může podělit s kolegy v radě a zastupitelstvu a vůbec nejlepší, když mu jej zastupitelé pomohou řešit. To stejné platí o lidech v úřadech a institucích. Nejhorší naopak, když si myslí, že všechny problémy zvládne sám.

*Zdeněk Čížek:* Denně vyřídím desítky telefonátů, e-mailů, SMS zpráv, podnětů ze sociálních sítí a jiných informačních elektronických kanálů. V kontaktu s lidmi jsem nepřetržitě, není malých a velkých problémů, jen spousta záležitostí k řešení. Je dobré mít tým lidí, kteří umí pomoci.

**Jak se daří vyhovět požadavkům a představám obyvatel?**

*Jiří Bělehrádek:* Snaha o řešení požadavků obyvatel je, ale někdy prostě nemůžete vyhovět. Mě nejvíce nahlodává psychiku řešení mezilidských vztahů, sousedské spory, stížnosti starších lidí na to, že jim někdo úmyslně znepříjemňuje život. To nebyla jednoduchá jednání.

*Zdeněk Peša:* Nenarodil se člověk ten, který by vyhověl lidem všem. Tak praví staré české přísloví. A nenarodil se ani takový starosta. Hodnocení samosprávy nespočívá v tom, zda teče z kohoutku voda, jestli odvezou odpad, svítí-li pouliční osvětlení. To je vnímáno jako samozřejmost. Práce radnice a potažmo starosty se nejčastěji hodnotí podle investic. A ty jsou podle zdrojů, které se podaří získat. Jedna dotazníková akce před několika lety v Olešnici měla také otázku, jaký náhled má občan na výši běžných příjmů, které je možné v jednom roce uvolnit na investice. Správná odpověď – dva lidé ze sta. Obdobné je to i s požadavky obyvatel. Ty jsou a budou vždy větší, než reálné možnosti. K větší spokojenosti obyvatel se snažíme být úspěšní v hledání dalších zdrojů, aby – jako už řadu let – ke každé investované koruně města pomáhaly 3–4 koruny z různých dotačních titulů.

*Zdeněk Čížek:* Každý dobrý podnět je vítanou pobídkou k hledání řešení. Mnohdy se ale musí přednostně řešit spíše to, co je přínosné a efektivní pro více občanů než jen pro pár jedinců. I přes spravedlivější rozpočtové určení daní jsou reálné možnosti obce velmi omezené. Na nákladnější investice trvá příprava a konečné řešení i nějaký ten rok navíc. V novém dotačním období je nadále důležité snažit se o vyrovnaný či spíše přebytkový rozpočet s dostatkem vlastních disponibilních zdrojů. Obecní a třeba rodinný rozpočet má vzácně ty samé principy. 

**Jak se daří vyhovět nadřízeným institucím? A kolik jich vlastně je?**

*Zdeněk Peša:* Samospráva je naštěstí, přes veškerou snahu různých ministerstev, stále ještě samosprávou. Nejvyšším orgánem je zastupitelstvo a to je povinno se stejně jako všichni ostatní řídit zákony této země. Jiná věc je otázka např. dohledu nad financováním a dotacemi. Od každoročního auditu přes kontroly finančního úřadu a podobně. A co se úředního papírování týče? Tam bych asi oběžníky, nařízení, příkazy, vyhlášky a směrnice nikdy nespočítal.

*Jiří Bělehrádek:* Kolik je nadřízených institucí přesně nevím, ale je jich dost. Jak se daří vyhovět? Snažíme se. Zde bych chtěl poděkovat svým spolupracovníkům, a to jak úředníkům, tak některým zastupitelům, kteří mi pomáhali, abychom neměli zbytečné problémy.

*Zdeněk Čížek:* Jestli něco svazuje a omezuje samosprávnost obcí, tak jsou to spíše stovky zákonů, směrnic, předpisů a metodik. V tomto státě není víc nemilosrdně kontrolovaný subjekt, než menší obce a města. Měsíčními elektronickými uzávěrkami účetnictví to začíná a audity a hloubkovými kontrolami to pokračuje. Samozřejmě, že finance obce musí být průkazné do posledního haléře. Novým trendem je kontrolovat, zda máte každý krok v souladu se spoustou vlastních vnitřních právně závazných dokumentů. Použiji jedno vtipné a nesmírně výstižné přirovnání práce starosty. Stačí malé zaváhání a přijde Ištván a zašije tě…

**Jaké další aktivity vykonáváte ať už z pozice starosty, komunálního politika, či jen z vlastního zájmu a nastavení?** 

*Jiří Bělehrádek:* Kromě zástupce předsedy Komise regionálního rozvoje při Radě KÚ, nevykonávám žádnou jinou funkci. Funkce starosty mně úplně postačuje.

*Zdeněk Peša:* Popravdě mi už na mnoho mimopracovních aktivit času nezbývá. Takže vedle práce krajského zastupitele a činovníka MAS Boskovicko PLUS a předsedy KO Spolku pro obnovu venkova jsou to aktivity spíše regenerační. Nejčastěji knížky, které po večerech čtu a někdy také píšu.

*Zdeněk Čížek:* Účastním se práce v několika spolcích a zájmových sdruženích. Buď proto, že je to prospěšné pro moji obec nebo mohu někde pomoci vlastními zkušenostmi a možnostmi.

**Jaký je (a byl) plat starosty?**

*Zdeněk Peša:* Dnes 33 tisíc čistého. Je to dáno tabulkově podle počtu obyvatel. Je to fixní plat bez dalších odměn za výsledky, jak tomu také bylo. Fixní plat ale zabránil kdysi častému handrkování o odměnách v zastupitelstvech. Pro možné časové srovnání – před 20 léty byl plat starosty dvakrát takový, než jsem měl jako učitel, dnes je srovnatelný s platem ředitele školy.

*Zdeněk Čížek:* Zcela upřímně to přesně nevím. Peníze nikdy nebyly můj cíl a motivace. Kdysi jsem si zkusil přepočítat svůj plat na vynaložený čas a tíhu odpovědnosti. Tenkrát to nedopadlo vůbec dobře. Práce starosty není o výši platu.

**Máte se kam vrátit po skončení funkčního období?**

*Zdeněk Peša:* S návratem do školství jsem vždy počítal a i při výkonu funkce starosty jsem se dále vzdělával, ať už to bylo studium speciální pedagogiky, nebo studium pro ředitele škol.

*Zdeněk Čížek:* Myslím, že můj tehdejší zaměstnavatel už neexistuje.

**Bylo by to pro vás těžké?**

*Zdeněk Peša:* Bylo by to především jiné. Ale já v každé práci umím hledat a najít pozitiva a mezi žáky bych se určitě neztratil.

*Zdeněk Čížek:* Vzdělání si stále doplňuji. Práce v komunální sféře naučí spoustě nových věcí, znalostí a dovedností. Najít jinou práci by asi nebyl takový problém.

**Jaký vliv měla vaše pozice na vaše vztahy přátelské, rodinné?**

*Zdeněk Peša:* Popravdě mne už po létech přátelé ani neoslovují jménem, ale „starosto“. Dospělý syn si mne jinak než starostu ani nepamatuje. A ani já už neumím v paměti příliš nacházet dobu před. Všichni, kteří mne dobře znají, vědí, že „starosta“ pro mne není pojmem pro funkci, pozici, ale každodenní práce – stejně, jako dříve práce učitele. A obojí práci jsem se snažil a snažím dělat naplno.

*Jiří Bělehrádek:* Domnívám se, že u mně funkce starosty neměla žádný vliv na rodinné vztahy a věřím, že neměla vliv ani na vztahy přátelské.

*Zdeněk Čížek:* Myslím, že starosta Zdeněk Čížek, je pořád ten obyčejný skromný „Čenda“. Ten, co se dokáže radovat z maličkostí a v lidech se stále snaží vidět spíše to dobré. Jen snad ne vždy dokáže naplno projevit svoje city a přízeň, protože má hlavu přeplněnou povinnostmi a prací, které se snaží zvládnout.