---
title: "V novém zastupitelstvu není nikdo od roku 1990. Matadorem se stal Dohnálek"
authors: Marek Osouch
category: zpravodajství
tags:
- Boskovice
- komunální volby
- 43-2014 
---

Volby kromě výrazného vítězství ČSSD přinesly také další změnu. V zastupitelstvu už neusedne Dušan Sušil ani František Skřipský, kteří měli doteď nepřerušený mandát boskovického zastupitele od prvních svobodných voleb v roce 1990. Nejdéle sloužícím zastupitelem se tak stal Jaroslav Dohnálek, který se v místní politice pohybuje od roku 1994.

Podle umístění na kandidátce už ani jeden z nich nechtěl znovu být v zastupitelstvu. Dušan Sušil byl až na šestadvacátém místě, František Skřipský na sedmnáctém místě. „Kandidoval jsem na předposledním místě, takže vlastně nekandidoval. Už stačilo čtyřiadvacet let. Chci si v klidu užívat důchodu,“ uvedl Sušil. Podobně už nechtěl do zastupitelstva ani Skřipský. Jaromíra Vítková, která vedla kandidátku KDU-ČSL, je však ráda, že je i tak podpořil. „Někdy se totiž stává, že když člověk odejde ze zastupitelstva, tak už ani nechce podpořit kandidátku,“ sdělila. Do zastupitelstva také neusedne Jan Vlach, který letos už ani nekandidoval. V zastupitelstvu byl celkem pět volební období. Od roku 1990 vynechal pouze léta 2006 až 2010, kdy se nedostal do zastupitelstva jako lídr nezávislé kandidátky Prosperita Boskovic. Za celou dobu vystřídal několik stran a sdružení, za která kandidoval. Nejdříve za nezávislé kandidáty, poté za ODS a nakonec za nezávislou kandidátku Prosperita Boskovic. Naopak věrná své straně KSČM byla Milada Hudcová, která byla v zastupitelstvu od roku 1998. Teď už ale nekandidovala. 

Nově se tak stal matadorem místní komunální politiky Jaroslav Dohnálek, který poprvé usedl v boskovickém zastupitelstvu v roce 1994. Za ODS ale kandidoval až od roku 2002. Předchozí dvoje volby kandidoval za nezávislá sdružení. I po dvaceti letech je u voličů stále oblíbený a na další čtyři roky tak opět usedne v zastupitelstvu. V letošních volbách, kdy ODS ztratila polovinu mandátů, získal 855 hlasů, což ho řadí na desáté místo v nejvyšším počtu hlasů hned za zastupitele za ČSSD a Jaromíru Vítkovou z KDU-ČSL. „Vážím si toho, že mám u lidí stále podporu. Mně nebylo jedno od samého počátku, co jsem v zastupitelstvu, jak se odehrávají věci ve městě. Věděl jsem, že nestačí jen mluvit o tom v hospodě, ale že se taky musí konat,“ vysvětlil Dohnálek. O vyšší politice ale neuvažoval ani ho nikdy nelákala. Jako jediný ze starostů od roku 1990 dokázal navíc svůj post obhájit, a zastávat tak tuto funkci osm let. 

Před ním zastával čtyři roky funkci starosty František Sivera. Kdybychom šli dále do minulosti, zjistíme, že se v této funkci střídali lidé častěji než s volebním obdobím. V roce 2000 rezignoval na post starosty i ostatní své funkce Vratislav Smoleja a odstěhoval se z Boskovic do České Lípy. Na zbytek volebního období ho nahradil Josef Dohnálek. V roce 1995 byl boskovický starosta František Sláma pravomocně odsouzen za zneužití pravomoci veřejného činitele. Neoprávněně si vyplatil odměnu ve výši sedm a půl tisíce korun. Nepomohla ani skutečnost, že peníze vrátil. Podle zákona mu tak skončil po necelém roce ve funkci nejen úřad starosty, ale také mandát zastupitele. Trestnímu stíhání čelil už před volbami v roce 1994, i přesto však dostal od lidí spoustu hlasů. Do poslední chvíle ho také hájilo zastupitelstvo. Slámu nahradil v zastupitelstvu a také ve funkci starosty Vratislav Smoleja. 

Dvanáct let je už Jaromíra Vítková boskovickou místostarostkou a nadále v této pozici bude pokračovat. Ještě o čtyři roky déle je v zastupitelstvu, a tak je po Dohnálkovi druhou nejdéle sloužící boskovickou zastupitelkou. Podobně jako Dohnálek získala velké množství hlasů v letošních volbách a řadí se hned za osm sociálně demokratických zastupitelů. „Občané asi vnímají, že se snažím práci odvádět naplno, že s nimi sdílím každodenní život a nejsou mi lhostejné jejich problémy,“ prohlásila Vítková. Po volbách 2002 vznikla také funkce druhého místostarosty, kdy se jím stal Lubomír Petrželka. Do té doby měl starosta jen jednoho svého zástupce. 

Za mimořádnou událost letošních voleb nemůžeme považovat, že se do zastupitelstva nedostali lídři některých stran. Letos se to stalo ODS a hnutí ANO. V minulých volbách neuspěl lídr komunistů Ladislav Topinka, který získal 442 hlasů. Letos jich měl 502 a tentokrát mu k mandátu stačily. V roce 2006 se už nedostal zmíněný lídr nezávislé kandidátky Prosperita Boskovic Jan Vlach. Stejně tak se nedostal ani Michal Staněk za Nestraníky pro Moravu, nicméně mu mandát přenechala Milada Filková. Jeden nebo dva lídři neuspěli pravidelně i v dřívějších volbách. 

Současnou koalici, kterou ještě musí oficiálně potvrdit ustavující zastupitelstvo, uzavřely tři strany a Vladimír Farský, který kandidoval jako kandidát bez politické příslušnosti za KSČM. Opozice tuto koalici označila za čtyřčlennou, tedy včetně KSČM. Spolupráce s komunisty v Boskovicích ale nebude po letošních volbách novinkou. Koalice s nimi zde byla už v letech 1998 až 2002, kdy byla Jaromíra Vítková poprvé zastupitelkou. „Tenkrát jsem se vyjednávání o koalici jako zastupitelka neúčastnila. Náhled na spolupráci je různý,“ sdělila a dodala, že za jejího působení na radnici byla vždycky snaha kopírovat vládní model koalice, ve které po roce 1990 nebyli komunisté. Vládní koalice se ovšem i tak od boskovické lišily. Až do roku 2010 totiž v Boskovicích spolupracovala ČSSD a ODS.