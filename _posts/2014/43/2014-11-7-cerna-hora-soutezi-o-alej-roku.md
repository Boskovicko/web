---
title: V anketě Alej roku soutěží i alej dubů v Černé Hoře
cover-photo: http://i.zoul.cz/MCXWjkq.jpg
authors: Anna Dudková
category: zpravodajství
tags:
- Černá Hora
- zeleň
- 43-2014 
---

Mezi šedesáti dvěma přihlášenými stromořadími v anketě Alej roku je i jedno z Boskovicka. Za náš region soutěží dubová alej na hrázi Oborského rybníka v Černé Hoře.

„Aleje jsou úchvatným fenoménem naší krajiny a musíme si je chránit. V létě chrání cestovatele před slunečním žárem, v zimě omezují tvorbu sněhových jazyků na silnicích. Poskytují útočiště řadě druhů živočichů. Stromořadí mají svůj půvab v každé roční době, jak je ostatně vidět na fotografiích alejí přihlášených do ankety. Stromy okolo silnic ale i drobných cestiček do naší krajiny rozhodně patří a proto dlouhodobě pracujeme na jejich ochraně. Tomu má pomoci i anketa Alej roku,“ vysvětluje význam alejí i ankety mluvčí sdružení Arniky, která každoročně vyhlašuje anketu Alej roku, Vratislav Vozník.

„Krásná stará alej, klasické dvouřadé zpevnění hráze. Místo procházek, výhledů na zámek a rybářského posezení,“ popsal na stránkách Alejroku.cz stromořadí u Oborského rybníka v Černé Hoře Jiří Mlejnek, který jej do soutěže nominoval.

O vítězné aleji mohou lidé rozhodovat prostřednictvím [internetového hlasování](http://www.alejroku.cz/) až do 15. listopadu.