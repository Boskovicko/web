---
title: V Moravském krasu probíhají nové výukové programy pro děti
authors: Pavlína Martinů
category: napsali nám
tags:
- 43-2014 
---

Ekologické volnočasové centrum Švýcárna nabízí od letošního roku nové výukové programy pro žáky základních a středních škol. Programy jsou zaměřeny na environmentální výchovu a poznávání Moravského krasu.

Za finanční podpory Evropské unie prostřednictvím Evropského sociálního fondu a státního rozpočtu České republiky připravuje Ekologické volnočasové centrum Švýcárna jednodenní a pobytové (tří a pěti denní) výukové programy v prostředí Josefovského údolí v Moravském krasu. Jedná se celkem o pět programů, které zahrnují široké spektrum poznávání zdejší přírody a památek. Programy „Za skřítky lesa“ a „Lesní bytosti a my“ jsou určeny pro I. stupeň ZŠ, jsou zaměřeny především na rozmanité funkce lesa, lesní ekosystémy a rovnováhu v přírodě.

Programy „Dveře do tajuplného údolí“ a „Cesta z města“ seznamují starší žáky ZŠ a SŠ s krásou neživé přírody jeskyní a bohatými doklady lidské činnosti od pravěku po současnost. Program „Krajina na obzoru“ zase terénním zkoumáním objevuje cestu železa a využívání krajiny lidmi v průběhu staletí.

Pro děti je připraveno ubytování v historické hrázděné budově z 19. století, postavené v alpském „švýcarském“ stylu, odkud pochází název Švýcárna. Během pobytu děti navštíví památky jako železářská huť Františka, Santiniho barokní kostel ve Křtinách nebo větrný mlýn v Rudici. Seznámí se také s archeologickým nalezištěm Býčí skála a jeskyni Jáchymka.

Díky finanční podpoře Evropské unie a státního rozpočtu ČR v rámci projektu EVC Švýcárna školám - Tvorba a realizace programů EVVO pro žáky v primárním vzdělávání v cenném přírodním prostředí Moravského krasu jsou výukové programy poskytovány bezplatně.

Více informací na [www.evvo.svycarna.eu](http://evvo.svycarna.eu/).