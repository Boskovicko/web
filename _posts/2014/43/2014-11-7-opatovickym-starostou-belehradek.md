---
title: Jiří Bělehrádek povede Velké Opatovice ještě dva roky
authors: Tomáš Trumpeš
category: zpravodajství
tags:
- Velké Opatovice
- Letovice
- komunální volby
- 43-2014 
---

Ve Velkých Opatovicích dospěla komplikovaná jednání o nové koalici k poněkud nestandardnímu závěru. Dohodu nakonec uzavřelo nové hnutí Město lidem, KDU-ČSL v čele s dosavadním starostou Jiřím Bělehrádkem, KSČM a ČSSD. Podle této dohody zůstane starostou Jiří Bělehrádek, ale pouze na dva roky, tedy do svých 65 let. Poté se starostenského postu vzdá a v polovině volebního období dojde k rošádě. Hnutí Město lidem bude totiž nyní zastávat post neuvolněné místostarostky, kteréžto funkce se ujme Kateřina Gerbrichová. A po dvou letech se neuvolněným místostarostou stane Jiří Bělehrádek a starostu pro zbylé dva roky do voleb dostane Město lidem. „Nemusím to být nutně já, příštím starostou se může stát i náš druhý radní Pavel Petrželka. Uvidíme, co bude za dva roky,“ uvedla Kateřina Gerbrichová, která vedla Město lidem do voleb.

Hnutí, které deklarovalo touhu po změně, tedy nakonec přistoupilo na kompromis v podobě dalších dvou let pro Jiřího Bělehrádka, ale získalo za to také nejvýhodnější pozici v městské radě. Obsadí zde totiž dva posty, zatímco KDU-ČSL bude mít pouze jeden, stejně jako ČSSD, páté místo obsadí nově komunisté. Dosavadní koaliční partneři KDU-ČSL a ČSSD budou mít tedy v radě menšinu.

V Letovicích nebylo jasno až do poslední chvíle. Před ustavujícím zastupitelstvem, které se konalo toto pondělí 3. listopadu, se nepodařilo uzavřít žádnou koaliční dohodu. Alespoň do uzávěrky našich novin o tom nebylo nic známo. Svérázně komentoval jednání dosavadní starosta a šéf vítězné ODS Vladimír Stejskal. „Stále se rachotí se zbraněmi, rozhodne se až na zastupitelstvu, alternativ je několik,“ uvedl s tím, že je možné i to, že jako vítězové voleb skončí občanští demokraté v opozici.

To by přinesla varianta koalice stran ČSSD, Občanské iniciativy, TOP 09 a KDU-ČSL. A právě tuto variantu schválila podle Daniely Ottové jako prioritní členská základna ČSSD. Klíčové však bude, jestli se budou tohoto názoru držet všichni zastupitelé, neboť někteří z nich preferují pokračování spolupráce právě s ODS.