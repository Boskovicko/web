---
title: Prohráli jsme jim volby
authors: Jitka Melkusová
category: publicistika
tags:
- komunální volby
- 43-2014 
---

Vykonáno jest. Po 10. listopadu skončí jakýsi latentní stav pro výsledky voleb – co kdyby se někde objevila nějaká stížnost. Vzápětí zasednou nová zastupitelstva a zvolí si formálně na příští čtyři roky vedení svých měst a obcí, jež jsou neformálně známa třeba už celý měsíc. A tak zatímco odcházející starostové balí a mažou soubory v počítačích, ti úplně noví balí v dosavadních zaměstnáních. Pro ty, co pokračují, je to rutina, pro nové doba plná napětí, nejistoty, ba i objevování. 

Nedá mi to, abych se neohlédla za dobou předvolební. Zatímco veřejnost u piva či kafíčka semele ledacos, vždyť třeba i přicházejí nabídky na účast v některé kandidátce, novináři, především ti regionální, se chystají na kampaň. Jak představit jednotlivá uskupení, jejich záměry, aby se to nezvrhlo v jejich propagaci? Jak se postavit k tlakům jednotlivých stran či uskupení. Vychází se také z toho, jak kdo (z komunálních politiků) komunikuje s novináři a s kterými, které noviny používá pro propagaci svého uskupení či strany a jaké jsou vazby těchto lidí. A také z toho, jak které strany či uskupení přistupují ke svému zviditelnění. Někdo o ně dokonce ani nestojí.

Ono je to vlastně jednoduché. Proč naslouchat někomu, kdo se snaží oslovit veřejnost jen jednou za čtyři roky? Pamatuji jednoho politika, který říkával: jdu za svými voliči. A víte, kdo byli jeho voliči? Kumpáni od jednoho stolu v hospodě.
Zajímavé věci se člověk dozvídá z prostředí profesně-odborného. „Lobbistické a klientelistické vazby byly zvláště v regionech podle předsedy Odborového svazu novinářů a pracovníků v médiích Zdeňka Kučery viditelné před komunálními volbami.“ To se píše v Parlamentních listech.

„Naprostá většina novinářů má tendenci stranit pravicovým politikům. Nevím, proč to tak je. Zřejmě se jedná o reziduum z dob před rokem osmdesát devět, ale ve své podstatě levicová politika je pořád ještě něco, o čem se nepatří ve slušné společnosti hovořit jinak než v negativním slova smyslu, natož tímto směrem vyslovit nějakou sympatii či vstřícnost,“ řekl dále Kučera v rozhovoru pro Parlamentní listy. A dodal: „Vím o případech, kdy v regionálních novinách zcela jednoznačně vycházely PR články některých kandidátů bez příslušného označení PR materiálů.“

Tak nevím, zda ta skrytá podpora novinářů těm pravicovým politikům k něčemu byla. Skoro mi vychází, že pokud tomu tak bylo, bylo to kontraproduktivní – viz výsledky voleb. No, co se týká našich novin, nechť si čtenář sám vybere. Určitě ale neví, že jeden k kolegů to schytal za všechny – významně jsme prý přispěli k prohře pravice v Boskovicích. Jo, naše noviny jsou vůbec specifické. Pravice nám vyčítá, že straníme levici, a ta naopak, že fandíme pravici.