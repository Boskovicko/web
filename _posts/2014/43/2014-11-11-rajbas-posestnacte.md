---
title: Šestnáctý Rajbas už za tři týdny
authors: Anna Dudková
category: kultura
tags:
- Blansko
- 43-2014 
---

Turisté, horolezci, jeskyňáři, i další cestovatelé a dobrodruzi všeho druhu se mohou těšit na další ročník festivalu RAJBAS. Už šestnáctý ročník festivalu filmů, setkání a dobrodružství proběhne o víkendu 21. až 23. listopadu v Blansku.

„Dramaturgie letošního ročníku zůstává u osvědčeného schématu. V programu probíhajícím v sálech blanenského kina a Dělnického domu se postupně podělí o svá velká i malá dobrodružství více než dvacet pět hostů – osobnosti z řad cestovatelů, outdoorových sportovců (například horolezci, jeskyňáři, skialpinisté, potápěči, vodáci, polárníci a další), filmových dokumentaristů a publicistů. Záměrem je vedle outdoorových a cestovatelských celebrit představit i méně známé či neprávem opomíjené a přesto inspirující aktivity,“ uvedli pořadatelé.

Mezi hosty se letos představí například cestovatelská legenda Mnislav Atapana Zelený, polárník Mirek Jakeš nebo moderátorka Lucie Výborná. Kromě přednášek a besed se návštěvníci mohou těšit také na hudební vystoupení kapel Hovaduo, Veka či Dabjů a na filmová představení soutěže Okem dobrodruha, kde je zařazeno dvanáct filmů od českých i slovenských autorů. Dále nebude chybět již tradiční noční šifrovací hra Megbolondul, soutěž NaFest mapující cestu návštěvníků na festival, Grena běh se zátěží soudku limonády na zádech a Rajbas Pragulka – kapacitně omezená exkurze do jinak pro veřejnost nepřístupných jeskyní Moravského krasu v doprovodu zkušených speleologů. Další neodmyslitelnou částí programu jsou workshopy, letos to bude například orientace v nejen vysokohorském terénu a první pomoc v přírodě.

Kompletní program je k dispozici na internetových stránkách festivalu [www.festivalrajbas.cz](http://www.festivalrajbas.cz/).
