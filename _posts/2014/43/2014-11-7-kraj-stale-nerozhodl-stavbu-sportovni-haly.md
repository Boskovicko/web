---
title: Kraj stále nerozhodl o stavbě sportovní haly
authors: Marek Osouch
category: zpravodajství
tags:
- Boskovice
- sportovní hala
- 43-2014 
---

Stavební společnost IMOS stále neví, kdy bude moci ve stavbě haly pokračovat. Kromě odvolacího řízení kvůli povolení změny stavby přišly na krajský úřad také námitky podjatosti na starostu Boskovic Jaroslava Dohnálka a některé další zaměstnance městského úřadu včetně tajemníka Davida Škvařila. 

Krajský úřad se nemůže podle vedoucí krajského stavebního úřadu Evy Hamrlové zabývat odvolacím řízením dříve, než vyřídí námitky kvůli podjatosti. „Vzhledem ke skutečnosti, že uplatněná námitka podjatosti směřovala i proti dalším osobám městského úřadu, nelze do doby jejího vyřízení příslušným orgánem, tedy přímým nadřízeným osoby, vůči které byla námitka podjatosti vznesena, provést odvolací řízení proti rozhodnutí stavebního úřadu vydanému ve věci povolení změny stavby před dokončením,“ vysvětlila Hamrlová. V polovině října tak vrátil kraj materiál boskovickému stavebnímu úřadu k doplnění. „Doplnění se týkalo pouze vyřízení námitek podjatosti,“ uvedl tajemník boskovického úřadu David Škvařil.

Námitka pro podjatost směřovala i proti končícímu starostovi Boskovic Jaroslavu Dohnálkovi. „Z kraje přišla zpráva, že nejsem podjatý, a tak jsem dále rozhodl, že není podjatý ani tajemník městského úřadu. Doufám, že se ta věc co nejdříve vyřídí,“ uvedl Dohnálek. Kromě Dohnálka a Škvařila směřovala námitka o podjatosti na vedoucího odboru výstavby a územního plánování Slavoje Horečku a dále na pracovníky stavebního úřadu. „Spis bude s vyřízenými námitkami podjatosti zaslán na krajský úřad tento týden,“ dodal Škvařil.

Ve stavbě může firma IMOS pokračovat pouze podle původního stavebního povolení. Zároveň firma IMOS odmítla spekulace, že by chtěla odstoupit od smlouvy na výstavbu sportovní haly v Boskovicích.

Stavební úřad rozhodl v polovině července o povolení změny stavby. Účastníci řízení, tedy převážně sousedé haly na Slovákově ulici, se ovšem odvolali ke krajskému úřadu. „Občané použili jediného možného zákonného postupu. Proto není určitě na místě je označovat za odpůrce výstavby haly, kteří využívají všech krajních možností právních předpisů a zdržovací taktikou oddalují výstavbu,“ reagoval na slova Dohnálka ze začátku září předseda občanského sdružení Obzor Boskovic Oldřich Grulich.