---
title: Co nabídne listopadová hvězdná obloha
authors: Jaroslav Chloupek
category: publicistika
tags:
- astronomie
- 43-2014 
---

Nabídka k pozorování oblohy je i v listopadu docela bohatá. Když nám dovolí zmenšená oblačnost, uvidíme pěkná souhvězdí. Nezapomeňme, že listopad patří mezi nejoblačnější měsíce celého roku. Proto je dobré využít každou chvilku k pozorování, kdy je jasná obloha. Když se večer podíváme na oblohu nad jižním bodem, vévodí souhvězdí Pegasa a s ním spojené souhvězdí Andromedy. Vlevo od nich leží souhvězdí Persea, Trojúhelníku, Berana a Ryb, vpravo se tlačí k západu letní souhvězdí Labutě, Lyry a Orla. S nimi ještě spatříme nám známý letní trojúhelník. Pod Pegasem, o kterém bylo pojednáno minule, se rozkládá souhvězdí Vodnáře a Velryby. Velká medvědice se „nalepila“ těsně nad severní obzor. 

Protože jsme minule poznali souhvězdí Pegasa, nutně musíme popsat souhvězdí Andromedy s Pegasem spojené. Andromeda je dobře viditelné souhvězdí, které vybíhá ze severovýchodního rohu Pegasova čtyřúhelníku směrem k souhvězdí Persea. Nejdůležitější jsou tři hvězdy souhvězdí s názvy Sirrah, Mirach a Almanak. Sirrah a Mirach mají stejnou jasnost 2,1 mag. Nejblíže k nám je Sirrah o vzdálenosti 97 ly. Tato hvězda zároveň patří k souhvězdí Persea, má dvojí označení: alfa Andromedy, delta Pegasi a je považována za nejjasnější hvězdu Andromedy. Nevětší pozornosti astronomů se těší světlý mlhavý obláček nad hvězdou Mirach. Jde o Velkou galaxii v Andromedě s označením M 31. Tato galaxie je největší v okolí naší Galaxie, je od nás vzdálena 2,4 mil. ly. Přes tuto obrovskou vzdálenost ji můžeme spatřit prostým okem jako mlhavý protáhlý obláček. Má průměr 200 000 ly a obsahuje přes 450 miliard hvězd. Stojí za to tuto galaxii nalézt.

K souhvězdí Andromedy se váže pěkná báje, která vypravuje o etiopské princezně Andromedě. Její matka Kasiopeja se chlubila svou krásou, která se prý vyrovná mořským nymfám nereidám. Bůh moře se proto rozhněval a rozhodl se potrestat celou etiopskou říši, a proto poslal na ni mořskou obludu, která ničila vše živé. Král Cefeus, aby se obludy zbavil, měl proto obětovat svou dceru Andromedu. S velkým smutkem v srdci nechal princeznu přikovat na skalní útes a očekával s hrůzou, co se stane. Právě v tu dobu se vracel hrdina Perseus, spatřil Andromedu a dozvěděl se od ní, jaký ji čeká hrozný osud. Rodičům Andromedy slíbil, že mořskou obludu zabije. Jestliže zvítězí, požádá o její ruku. Perseus obludu zabil a Cefeus s Kasiopejou vystrojili svatbu. A tak se Andromeda stala jeho ženou. Všechna uvedená jména v báji jsou zároveň názvy souhvězdí.

Zaměříme pohled na listopadové podzimní Slunce. Vzdaluje se od světového rovníku směrem k jihu, jeho denní oblouky jsou stále kratší a úhel dopadu paprsků se denně zmenšuje. Sluneční azimut klesá ze 68° na 56°. Den se během listopadu zkrátí o 1 h 21 min. Slunce vstupuje do znamení Střelce dne 22. 11. v 10:37 SEČ.
Listopadový Měsíc nám ukáže své fáze: 6. 11. nastane úplněk, 14. 11. uvidíme poslední čtvrt, 22. 11. bude Měsíc v novu a 29. 11. se ukáže jeho první čtvrt. Nejblíže Zemi bude Měsíc 3. 11. ve vzdálenosti 367 908 km a ještě jednou 28. 11. ve vzdálenosti 369 862 km. Nejvíce se od Země vzdálí 15. 11. na vzdálenost 404 296 km.

Pro pozorování planet nebude listopad příznivý. Neuvidíme Venuši ani Saturn. Až do poloviny listopadu se nad východním obzorem objeví Merkur. Nízko nad jihozápadním obzorem najdeme Mars (ve Střelci). V souhvězdí Lva bude v druhé polovině noci zářit Jupiter. Téměř po celou noc lze pozorovat Uran (v Rybách) a v první polovině noci Neptun (ve Vodnáři).

Ještě připomeňme dva úkazy na obloze, a to konjunkce Měsíce s planetami: 14. a 15. 11. Měsíc bude v blízkosti Jupiteru, a to v druhé polovině noci. Dále 25. a 26. 11. večer nad jihozápadním obzorem najdeme Měsíc v blízkosti Marsu.