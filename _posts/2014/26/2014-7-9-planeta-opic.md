---
title: Planeta opic
authors: Petr Meluzín
category: publicistika
tags: 26-2014 
---

Když Charles Darwin přišel s tvrzením, že člověk pochází z opice, vyvolal tím bouřlivou polemiku, která trvá dodnes. V USA na počátku 20. století byl souzen učitel přednášející Darwinovu teorii, dnes tam naopak soudy zakazují pouhou zmínku o jiných teoriích v učebnicích biologie. Inu, svatá pravda je vždycky jediná a vy ostatní kušte. Tohle ovšem platí nejen v biologii. Můj bůh je ten jedinej opravdickej, a jestli to nebereš, tady máš klackem po hlavě. Je úplně jedno, jestli se ten bůh jmenuje Alláh, Ježíš, Darwin nebo peníze. Jak kdysi zpívali V+W, lidi na lidi jsou jako saně a ke všemu je to čím dál horší. Hašteříme se hůř než opice.

Polský primatolog Robert Sapolsky v jednom článku popisuje své mnohaleté zkušenosti s paviány: „Prožívají nepřetržitý stres, následkem sociálního a psychického neklidu, který si sami vytvořili. Alfa samec bez rozpaků popadne jiného samce za chlupy, vláčí ho po zemi nebo mu nacpe hlavu pod vodu. Řvoucí oběť si pak na slabším samci pořádným kousnutím zchladí žáhu, ten zas napadne samičku, která se následně pustí do mláděte a srazí ho ze stromu. Jsou to zákeřní tvorové, kteří k sobě dokážou být neskutečně krutí“. Zarážející podobnost, nemyslíte? Něco na tom Darwinovi bude.

Zajímavý je ale příběh jedné paviání tlupy vyznačující se extrémní agresivitou. Většina dominantních samců v ní během krátké doby pošla na tuberkulózu (tou se nakazili od lidí) a ve skupině tak výrazně převládly samice. A stalo se cosi zvláštního. „Samci, kteří ve skupině zbyli“, uvádí Sapolsky, „se projevovali mírumilovně a zjevně cítili potřebu harmonických vztahů. Byli k sobě přátelštější a ohleduplní k samicím. Místo aby se bez ustání rvali, trávili volný čas vzájemnou péčí o srst a užívali si společnosti ostatních. Hierarchie zůstala ve skupině zachována, ale obešla se bez násilí.“ Napadá mě, že když se bojovní kluci vzájemně „zredukují“, mohou se změnit i vztahy v lidské tlupě. Ale pánové, nebude lepší se domluvit rovnou?
Třeba jako šimpanzi bonobo. V Kongu, kde kvůli surovinám pro naše technologie zahynulo v občanské válce už deset milionů lidí, žijí tyhle nejinteligentnější opice v harmonických vztazích, na kterých má mimo jiné podíl jejich erotický život. Pěstují totiž volnou lásku a preventivním sexem dokonce předcházejí hrozícím konfliktům. Zkrátka takoví šimpanzí hippies. Nechci propagovat volnou lásku, jen se mi zdá, že jsme si jako vzor vybrali špatné opice.

Nedávno šimpanzi bonobo vědce zcela šokovali. Naučili se totiž rozdělávat a udržovat oheň. Díky tomu se prý kdysi člověk stal dominantním druhem. Pokud se nám tedy nakonec podaří vzájemně se vyhubit, možná se Země stane planetou opic bonobo. A nejspíš si povedou lépe než my, lidé.