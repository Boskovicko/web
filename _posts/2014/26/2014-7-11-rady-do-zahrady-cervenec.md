---
title: Rady do zahrady na červenec
authors: Petr Kumšta
category: publicistika
tags:
- Rady do zahrady
- 26-2014 
---

Červenec je dobou květu velkokvětých odrůd plaménků, které se s oblibou používají k popnutí drobnějších konstrukcí v zahradě. Vykvétají až 15 cm velkými, jednoduchými i plnými květy v mnoha barvách. Délka kvetení je závislá na průběhu počasí. Ve velmi teplých létech květy záhy odkvétají, ale na rostlině poté zůstávají velmi dekorativní plodenství tvořená souplodím.

Lichořeřišnice větší je zřejmě naše nejznámější šplhající letnička, poslouží nejen k pokrytí plůtků a zídek, ale můžeme ji vysévat také do truhlíků nebo na obruby záhonů. Znáte ji v několika odstínech žluté a oranžové barvy a nově se prodává odrůda Peach Melba. Je atraktivní díky broskvově zbarvenému květu a jasně oranžovým středem. Velmi rychle roste, vysévá se přímo do půdy a květy jsou léčivé – díky obsahu baktericidních látek pomáhají při vnitřních infekcích, zejména močových cest a ledvin, a zvyšují celkovou obranyschopnost organismu. Lichořeřišnice vyžadují chudší propustnou půdu a slunné stanoviště, kde dlouho a bohatě kvetou.

Třapatka patří nejen mezi léčivé rostliny, ale také mezi záhonové trvalky. Rostlina kvete opakovaně téměř během celého léta. Abychom ji v tom podpořili, odstraňujeme staré úbory v době, kdy zasychají jazykovité květy po obvodu úboru. Řez vedeme hluboko po první rozvětvení, kde většinou již prorůstají další stonky nesoucí poupata. Pokud je celý stonek již odkvetlý a žádná poupata se netvoří, odstraníme ho až u země nad listovou růžicí.

Odkvetlé květy růží odstraňujeme až po první dobře vyvinutý pětičetný list, u mnohokvětých odstraňujeme celá květenství. Jen tak rovnoměrně obrazí a budou opakovaně kvést. Některé letorosty silně přerůstají výšku rostliny, ty je vhodné zaštípnout. 
Přeroubované, dobře ujaté jabloně mají zpravidla značnou růstovou intenzitu. Vždyť neporušená kořenová soustava zásobuje minerálními látkami rozpuštěnými ve vodě korunu stromů redukovanou hlubokým zmlazovacím řezem. Kromě včasného vylamování letorostů-vlků vyrůstajících na větvích původní odrůdy je třeba také postupně odstraňovat konkurenční letorosty na roubech nové odrůdy – zpravidla v červenci. Tím zajistíme správný vývin prodlužujících letorostů jako základ budoucích hlavních větví koruny.

Při déletrvajícím suchu zavlažujeme ovocné dřeviny, hlavně mělce kořenící keře nebo stromky rybízu, angreštu, dále nízkokmeny jabloní na zakrslých podnodžích a broskvoně, které na zvýšenou spotřebu vody reagují výrazně vyššími výnosy. Platí, že vždy jsou lepší větší dávky vody najednou než časté, ale povrchové kropení, které nepronikne ke kořenům stromů.

Odrůdy jabloní náchylné k hořké pihovitosti čili fyziologické skvrnitosti plodů (Coxova, Dukát, Clivie, Lord Lambourne, Vanda, Goldstar, Topaz a jiné) ošetříme přípravkem Kalkosol 0,5 až 1% na list. Jde o chlorid vápenatý. Lze použít i ledek vápenatý, nikoli ledek amonný s vápencem, který má vápník ve formě nepřijatelné pro stromy.

Slabší nebo málo pevné větve obtěžkané ovocem podepřeme nebo vyvážeme, aby se nezlomily.

Hned po sklizni, nebo dokonce současně s ní, můžeme prořezat třešně, pokud jsme tak neučinili již dříve, v době kvetení. Řezné rány hned po řezu ošetříme stromovým balzámem, štěpařským voskem nebo latexovou barvou s přídavkem Kuprikolu nebo Championu.

Zaštípneme letorosty aktinidie za pátým až šestým listem od posledního plodu.

Od poloviny července začínáme s očkováním ovocných dřevin ve druhé míze. Známkou dostatečné mízy je intenzivní růst podnoží a snadné odchlípnutí kůry při řezu do tvaru písmene T.