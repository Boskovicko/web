---
title: Už aby byly prázdniny?
authors: Martina Lukešová
category: publicistika
tags:
- K sobě navzájem
- 26-2014 
---

Také vás často bolí hlava? Mám někdy pocit, že se mi do hlavy už nemůže nic vejít. Žádná další informace. Nenacházím slova a nemohu si vzpomenout na jména lidí nebo jaké je dnes datum. Stále častěji potkávám strhané rodiče a unavené učitele a náš rozhovor vždy končí větou – už aby byly ty prázdniny. Nevím, jestli naše stresy prázdniny vyřeší. Někdy jsou právě ony samy hodně stresující. Třeba v otázce, jak skloubit práci s volnem dětí. Jestli to babička zvládne, co všechno nabalit a jestli bude pěkně, nebo pršet.

Vyprávěl mi nedávno kamarád, že byl svědkem situace, která mohla dopadnout velice tragicky. Do křižovatky mezi boskovickými základními školami vběhl kluk. Spěchal, bylo už skoro osm a zrovna tam nestál žádný policista, ačkoli tam běžně ráno bývá. Přijíždějící náklaďák s návěsem začal brzdit tak, že se návěs začal otáčet před vůz. Kluka minul jen o kousek. Ten běžel dál, jako by tam ten náklaďák vůbec nebyl. Došlo nám, že je nejvyšší čas zabrzdit. Ten, kdo moc spěchá, se domů nevrací, jak se zpívá v jedné písni.

Je hodně drobností a také bolestí, které nám ukazují, co děláme špatně. Stresujeme se mnohdy zcela zbytečně a přitom všichni dobře víme, že stres našemu zdraví škodí. Přenáší se na naše děti a zpět na nás a je to takový kolotoč, z kterého začne bolet hlava, později žaludek a postupně tu máme pacienta. Dnes již známý doktor Jan Hnízdil, který se věnuje komplexní psychosomatické medicíně, píše v knize Mým marodům, že největším darem pro děti, aby byly zdravé, jsou klidní, rozumní a laskaví rodiče. Vzhledem k narůstajícímu počtu úzkostných, neklidných a stonajících dětí mám pocit, že takových rodičů začíná být akutní nedostatek.

Když se blíží prázdniny, dny jsou dlouhé a noci teplé, vzpomínám hodně na dětství. Na tu bezstarostnost a pocit blížícího se dobrodružství. Jak jsme s bandou kamarádů prožívali slunné dny u rybníka a přetahovali se na lehátku, potápěli se pro kameny a skákali ze stavidla. Zavřu oči a vidím stříbřitou řeku, Vltavu, kterou jsme často sjížděli od Vyššího Brodu do Krumlova, a také dlouhé vycházky do lesa a dětské tábory na řece Střele kousek od Křivoklátu. Stýská se mi po tom, a tak se snažím vytvořit svým dětem podobné dětství. Chtěla bych, aby také zažily spousty dobrodružství, měly svá tajemství a svobodu. Z nedostatku času pak často šílím, protože kromě touhy po zážitcích mě trápí plný koš nevyžehleného prádla a prach na poličkách. Myslím na hromady práce a na to, co ještě musím do zítra stihnout. Stres tak nějak decimuje nás všechny. A já se často ptám, proč jsme tak moc ke stresu náchylní, když žijeme v době blahobytu? Výmluvy na uspěchanou dobu, mi přijdou marné, protože vše si tvoříme sami.

Vždycky jsme se učili, že za vlastnosti člověka může genetika. Teprve nedávno neuropsychologové zjistili, že mozková centra, která jsou rozhodující pro odolnost vůči stresu, se vyvíjejí v nitroděložním období. Nesmírně přitom záleží, v jaké pohodě – nebo nepohodě – žije těhotná matka. Jestliže je ve stresu, její stres se nervovými, cévními a hormonálními kanály přenáší na nenarozené dítě. Taková matka pak porodí dítě s nízkou odolností vůči stresu: neklidné, úzkostné, přecitlivělé, s poruchou chování nebo koncentrace. To pak dál stresuje vystresovanou matku. Až jako další v pořadí přichází vliv rodinné výchovy. Přísní a bezcitní rodiče mohou dítěti ublížit stejně jako rodiče, jejichž výchova je ochranářská a úzkostná. Děti pak bývají často nemocné. A náš sen o skvělých prázdninách pak může skončit jako angína s penicilinem nebo škaredým úrazem v nemocnici. Nestalo se vám to už?

Přemýšlejte, co vám taková událost měla říct. Zkuste se podívat na svůj denní život a na to, jak komunikujete se svými dětmi a svými partnery. Myslete na sebe, jak se cítíte, co vás rozčiluje nebo trápí a proč. Životní situace nám často nastavují zrcadlo. Odpověď na všechny otázky vždy najdete u sebe. Pokud si na ně pravdivě odpovíte, vyplynou někdy napovrch odpovědi z velké hloubky podvědomí. Ale třeba zjistíte, že vystoupit z tohoto kolotoče není až tak velký problém.

Často naše nespokojenost vychází z pocitu nedokonalosti. Cítíme, že nejsme dost dobré matky, manželky, nejsme dobří v práci atd. Já například si díky tomuto pocitu nabaluji víc práce, než jsem schopná zvládnout, abych sobě i okolí dokázala, že to stihnu, a mám z toho, hádejte, co? Ano, stres. Přitom prý stačí přijmout se takoví, jací jsme. Co člověk totiž není schopen vyřešit ve svém životě vědomě, začne tělo řešit podvědomě za něj. Organismus začne somatizovat. Asi to znali i naši předci, protože mi najednou dochází význam některých rčení. Stres a bolesti hlavy – má toho plnou hlavu, závratě – svět se s ním zatočil, bolest zad – naložil si víc, než unese, bolestí u srdce – leží mu to na srdci, pálení žáhy – leze mu to krkem, bolest břicha – nemůže to strávit, slabost nohou – jde z toho do kolen. Cítíte souvislost? Z nehmotného životního problému se stane tělesná nemoc.

Nakonec mi došlo, že své děti neudělám šťastné, když budu vzpomínat na své prázdniny, ale když si je prostě uděláme. Protože pokud si neuděláte čas na sebe, budete si brzy muset udělat čas na nemoc, ať vaši nebo vašich dětí.