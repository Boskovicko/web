---
title: Chlebová pec obohatila Panskou zahradu
authors: Anna Dudková
category: zpravodajství
tags: Kunštát 26-2014 
---

V kunštátské Panské zahradě pod zámkem přibyla nová stavbička. Je jí cihlová pec na chleba, kterou postavila rodina Kmoškova ze Sebranic u Poličky pro občanské sdružení Řemesla Kunštát. V peci se poprvé peklo začátkem června na Svátcích řemesel a chléb voňavý kouřem měl mezi návštěvníky velký úspěch. Na ještě teplé bochníčky se stála dlouhá fronta.

„Pec na chleba nám Kmoškovi postavili během jednoho dne a stát v Panské zahradě bude, doufáme, co nejdéle. Určitě ji budeme využívat při Svátcích řemesel nebo při jiných příležitostech,“ sdělil předseda sdružení Libor Janča. V brzké době by nad pecí měl vzniknout přístřešek z materiálu, který sdružení poskytne město.