---
title: V opatovickém Paprsku vybudují evakuační výtah, v Černé Hoře zrekonstruují koupelny
authors: Andrea Šrámková
category: zpravodajství
tags:
- Velké Opatovice
- Černá Hora
- Blanensko
- 26-2014 
---

Pořídit evakuační výtah a dieselový generátor si budou moci v Paprsku ve Velkých Opatovicích, zrekonstruovat koupelny v Domově pro seniory v Černé Hoře nebo doplnit vybavení v Sociálních službách v Šebetově. To vše díky financím, které nyní úřad Jihomoravského kraje rozděloval jako přebytek z loňského rozpočtu.

Ve Velkých Opatovicích sice výtah mají, ale nefunguje jako evakuační. „V případě živelné pohromy, jako je například požár, bychom museli imobilní klienty snášet ručně nebo pomocí evakuačních matrací,“ vysvětlil ředitel sociálního zařízení ve Velkých Opatovicích Jan Přichystal. „Z toho důvodu jsme žádali o příspěvek na evakuační výtah a letos se podařilo, že jsme na něj peníze dostali,“ doplnil. Kraj na výtah Opatovickým přidělil 1,7 milionu korun, a dalších téměř devět set tisíc na dieselový generátor. „Ten je nezbytnou součástí výtahu, protože v případě výpadku elektřiny ho uvede do provozu,“ pokračoval Jan Přichystal. Malý záložní zdroj elektřiny v Paprsku samozřejmě mají, ale ten v případě potřeby dostačuje jen na nouzové osvětlení nebo ohřev teplé vody. Příspěvek by měl pokrýt veškeré náklady, realizace začíná prakticky ihned vypracováním projektové dokumentace.

V rámci Blanenska část peněz obdrží také Domov pro seniory Černá Hora na nákup pečovatelských lůžek, to ve výši téměř půl milionu, a na rekonstrukci koupelen další zhruba dva miliony korun.

Přes dvě stě tisíc zamíří i do Sociálních služeb Šebetov, kde mají v plánu pořídit zvedák pro imobilní klienty a stroj na čištění podlah ve stravovacím provozu.

„Jihomoravský kraj měl k 31. prosinci 2013 volné zdroje ve výši téměř 196 milionů korun, uvedla tisková mluvčí Jihomoravského kraje Denisa Kapitančiková. „Přebytek rozpočtu byl nyní rozdělen částečně do investic v oblasti zdravotnictví, sociální péče a školství, část je určena na podporu dotačních programů, určitý díl přebytku zůstává v rezervě,“ upřesnila využití finančních prostředků. Z toho na Blanensko přijde 5 a čtvrt milionu korun, ve všech případech do sféry sociální péče.