---
title: Na hlavním tahu má Kunštát tři nové přechody
authors: Anna Dudková
category: zpravodajství
tags: Kunštát doprava 26-2014 
---

Už více než měsíc se potýkají řidiči projíždějící Kunštátem s omezeními na silnici první třídy. Úpravy silničních přechodů už ale jdou do finále.

V obci se totiž budují hned tři přechody. „Získali jsme spolu s Ředitelstvím silnic a dálnic dotaci ze Státního fondu dopravní infrastruktury na vybudování bezpečných přechodů ve městě. Nyní se opravuje přechod naproti bývalé galerii keramiky, jeden na náměstí u obecního úřadu a další mezi pekárnou a školou,“ popsal situaci v Kunštátě jeho starosta Zdeněk Wetter.

Práce se kvůli problémům v projektu a dalším komplikacím o něco pozdržely, přesto už ale silničáři z Kunštátu brzy odjedou. Dva přechody už jsou hotové a dokončuje se jen ten na náměstí, kde došlo k výraznému zúžení vozovky.

Kunštát si však od dopravních omezení oddechne jen dočasně, následovat bude ještě oprava přechodu u kostela.