---
title: Multižánrový festival LetFest už počtvrté
authors: Tomáš Trumpeš
category: kultura
tags: Letovice koncerty 26-2014 
---

Čtvrtý ročník multižánrového festivalu LetFest se koná od neděle 6. do neděle 13. července v Letovicích. Akci pořádá občanské sdružení Elim a převážná část programu bude probíhat v budově Církve bratrské na Okružní ulici, dále pak v kulturním domě a na hřišti u základní školy.

„Podobně jako v minulých letech, i letos jsou hlavním lákadlem zahraniční lektoři, a to tradičně z USA a Velké Británie, nově pak z Norska a Ruska. Dopoledne budou opět věnována konverzacím v angličtině, sportu a hudbě. Odpoledne pak nabídne množství workshopů věnovaných například street dance, módě a vizáži, netradičním sportům, jako jsou baseball a frisbee, či různým tvořivým činnostem. Večery budou probíhat řadou seminářů se zajímavými hosty, nejznámějším je pravděpodobně filozof Jan Sokol, který nabídne přednášku na téma Svoboda. Kromě seminářů bude probíhat také filmový klub s tématem Miluj bližního svého. Ten nabídne například filmy Všechny moje děti či Gadžo. Projekce posledního jmenovaného se zúčastní i režisér Tomáš Kratochvíl,“ uvedl za pořadatele Jakub Peša z občanského sdružení Elim.

LetFest tradičně zakončí Hawaii party, jejímž hlavním programem budou vystoupení účastníků festivalu. Proběhne také projekce filmu, divadlo a koncert norské hudebnice Heidi Johansen. 

Část festivalového programu probíhá v placených dílnách, v případě dalších workshopů, seminářů, filmové projekce a Hawaii party je vstupné dobrovolné. Podrobné informace lze nalézt na webové adrese [letfest.cz](http://www.letfest.cz/).

Festival LetFest pořádá občanské sdružení Elim Letovice ve spolupráci s Církví bratrskou. „Elim je letovické občanské sdružení, které se soustředí na práci s dětmi a mládeží v Letovicích a přilehlém okolí. Již více než dva roky se konají pravidelná setkání volnočasového klubu pro děti od 9 do 20 let. Další projekt Elimu se jmenuje Zdravá mládež. V jeho rámci nabízí vyškolený pracovník sdružení přednášky základním školám v okrese Blansko na téma primární prevence. Přednášky se týkají především témat jako alkohol a drogy, šikana a kyberšikana, AIDS, vztahy a sex a další,“ doplnil Jakub Peša.
