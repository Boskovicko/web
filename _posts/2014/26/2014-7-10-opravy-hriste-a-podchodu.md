---
title: Během prázdnin opraví hřiště a podchod
authors: Marek Osouch
category: zpravodajství
tags: Boskovice 26-2014 
---

Na nové hřiště a opravený podchod se mohou těšit na boskovické základní škole, konkrétně na Slovákově a Sušilově ulici. Opravy na obou školách vyjdou na zhruba jeden a půl milionu korun. 

Na nový povrch hřiště se mohou těšit na Slovákově. Podle místostarostky Jaromíry Vítkové je potřeba jej po již zhruba deseti letech obměnit. Za pravdu jí dává i ředitel školy Vladimír Ochmanský. „Aktuální stav hřiště je takový, že trávník přestává odpovídat pravidlům bezpečnosti a hrozí nebezpečí úrazu. Největším problémem na velkém hřišti je obroušený povrch umělého trávníku, na kterém leží vrstva písku, což jej činí kluzkým a nebezpečným pro pohyb. Problematické je také volejbalové hřiště na severní straně, kde nerovný povrch a nevhodné spádování způsobuje hromadění vody po dešti,“ popsal ředitel problémy hřiště. Celý umělý povrch se tak vymění za nový. Opravu za necelý jeden milion korun naplánovalo vedení školy na dobu tří týdnů v červenci, po které bude hřiště uzavřeno. 

Druhá investice na základní škole se týká budovy na Sušilově ulici, kde je podle ředitele potřeba opravit podchod pod nádvořím. „Konkrétně se jedná o nevyhovující izolaci nádvoří nad podchodem, do kterého při intenzivnějších srážkách nebo při tání sněhu zatéká voda,“ uvedl Ochmanský. Izolace podchodu vyjde na zhruba půl milionu korun.