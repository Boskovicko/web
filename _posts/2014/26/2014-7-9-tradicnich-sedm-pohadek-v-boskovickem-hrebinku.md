---
title: Boskovický hřebínek i tentokrát přináší dětem sedm pohádek
authors: Vendula Dvořáková
category: kultura
tags: Boskovice divadlo 26-2014 
---

V průběhu letních prázdnin se uskuteční již 9. ročník tradičního cyklu divadelních představení nejen pro děti Boskovický pohádkový hřebínek. Divadelní sbory zahrají celkem sedm pohádek. „Sedm představení symbolizuje sedmizubý hřeben ve znaku Boskovic,“ vysvětlil zástupce ředitele a dramaturg Kulturních zařízení města Boskovice Ivo Legner.

Celý cyklus odstartuje 11. července pohádkou Rytíři v podání divadla Toy Machine, připravena bude i výtvarná dílna pro děti, další představení Letní pohádka z dílny Liduščina divadla bude následovat 18. července. V pátek 25. července je připraveno divadlo s názvem Dobrodružství na ostrově Čižmuda ztvárněné Divadelní Scénou Zlín a hned první srpnový den se mohou návštěvníci těšit na Divadýlko Kubu s inscenací Pletené pohádky. O týden později následuje Kluk z plakátu v podání Divadla Tramtarie a 15. srpna je na programu pohádka Divadýlka Mrak O ševci Kubovi. Cyklus uzavřou 29. srpna Komedianti na káře s představením Cirkus.

Vystoupení se konají vždy v pátek od 17 hodin na nádvoří boskovického zámku. V případě nepříznivém počasí bude akce přesunuta do vstupního vestibulu zámku.

Cena vstupenek je jednotná na všechna představení 80 Kč, ale k dostání jsou i rodinné vstupenky v ceně 190 korun pro tři až pět osob nebo permanentky na celý cyklus za 400 Kč, díky nimž návštěvníci mohou navštívit dvě představení zdarma. Vstup zdarma mají na první pohádku vzhledem ke spolupráci s Unijazzem držitelé permanentek na 22. ročník festivalu pro židovskou čtvrť.