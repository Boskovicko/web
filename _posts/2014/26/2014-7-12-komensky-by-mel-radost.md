---
title: Komenský by měl ze základní školy v Boskovicích radost
cover-photo: http://i.zoul.cz/aZw7DIs.jpg
authors: Jarmila Nezvedová
category: napsali nám
tags: Boskovice 26-2014 
---

Už před mnoha lety tento pedagog věděl, že by děti měly získávat nové poznatky a dovednosti nenásilně a všemi smysly. Protože na našem ministerstvu školství neseděli vždy jen Komenští, tak musely školy projít upřednostňovanými obdobími množin, různých výchov až k dnešnímu poznání, že děti neumějí vzít do ruky motyku ani koště a je s tím potřeba rychle něco udělat. Proto se školy teď začínají předhánět v „oprašování“ dílen a školních pozemků. Stále slýcháme i to, že je potřeba dostat děti od počítačů a do přírody. Proto i školní zahrada Základní školy v Boskovicích jde s duchem doby a přebudovávána je tak, aby zde děti získávaly vědomosti a dovednosti hravou formou a na základě vlastních poznatků.

Dominantou zahrady je prostorný altán se stoly a lavicemi, kde se dají učit téměř všechny předměty. Nechybí zde ani tabule. Pro názornost výuky je v prostoru zahrady nainstalováno nejméně šestnáct předmětů, jako je meteorologický stojan, sluneční hodiny, výstavka hornin a minerálů našeho kraje a další. Život u vody mohou děti sledovat u dvou malých vodních ploch, suchomilné rostliny pak na „zelené stříšce“. Zvláště ty menší pak zajímá obsazenost motýlího a hmyzího hotelu. Své místo zde mají i pěstitelské práce. Každá třída má svůj maličký záhonek, na kterém si děti samy vypěstují hrášek a ředkvičku. Vývoj rostlinek tak sledují od zasetých semínek až po konzumaci výpěstků. Ti větší se pak starají o trvalkový a letničkový záhon, pásy keřů a drobného ovoce i o bylinkovou spirálu. Součástí zahrady je ohniště a dostatečně velká trávníková plocha, aby se zde děti mohly proběhnout.

Protože školní zahrada je tak neformální přírodní učebnou, konal se zde v polovině června Den otevřených dveří. Ti menší ukazovali rodičům své záhonky, podívat se přišla i řada těch, kteří děti ve škole nemají, ale chodí kolem nebo si zakládají vlastní zahradu a přišli si pro inspiraci. A z takovéto přírodní učebny by musel mít radost i ten Komenský.