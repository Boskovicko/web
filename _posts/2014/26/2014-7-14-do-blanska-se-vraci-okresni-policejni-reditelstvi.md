---
title: V Blansku bude opět okresní policejní ředitelství
authors: Petr Meluzín
category: zpravodajství
tags: Blansko 26-2014 
---

Od 1. července dojde v rámci Krajského ředitelství policie Jihomoravského kraje k rozdělení Územního odboru Blansko – Vyškov na dva samostatné územní odbory, jak tomu bylo před jejich sloučením v dubnu 2012.

Pilotní projekt sloučení dvou menších územních odborů, který byl realizovaný jako jediný v republice, se v průběhu dvou let fungování ukázal po stránce ekonomické i organizační jako neefektivní. Problematické bylo především sloučení dvojí administrativy do jednoho aparátu. Po pečlivém vyhodnocení výsledků experimentu se vedení krajského ředitelství po schválení policejním prezidiem a ministerstvem vnitra rozhodlo projekt ukončit a navrátit územní uspořádání do původního stavu. Počet policistů v přímém výkonu služby ani místo jejich působení se nemění. Zavedení původního uspořádání si vyžádá navýšení o dvě tabulková místa. Od 1. července tak budou fungovat opět samostatně Územní odbor Blansko pod vedením plk. Mgr. Zdeňka Grénara a Územní odbor Vyškov pod vedením plk. Ing. Jiřího Dokoupila.