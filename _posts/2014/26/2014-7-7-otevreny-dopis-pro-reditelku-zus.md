---
title: Otevřený dopis pro ředitelku ZUŠ
authors: Ludmila Keršnerová
category: napsali nám
tags: Boskovice 26-2014 
---

Paní ředitelko, ráda bych Vás touto cestou, která se mi v současnosti jeví jako jediná možná zbývající, upozornila na některé aspekty Vašeho jednání jakožto vedoucí pracovnice na ZUŠ Boskovice.

S Vaším nástupem na místo ředitelky ZUŠ přišlo mnoho změn a jistě bylo mnoho z nich změnami k lepšímu. Jednou ze změn, kterou však vnímám negativně, byla změna v přístupu k zaměstnancům. Jako by se z kolegů a spolupracovníků náhle staly pouhé figurky, z nichž některé najednou do chodu školy nezapadají – jistě, některé po mnoha letech trpí únavou materiálu, jiné se nedokázaly smířit s tím, že by nesměly vůbec improvizovat a že ze značky na prknech jeviště se prostě nemohou hnout ani o píď. Jsem přesvědčená, že takový přístup v organizaci, která má být otevřeným stánkem vzdělání, kultury a kreativity, nemá místo.

Po zbytečné rozepři, motivované z obou stran pouze blahem žáků, odešla naše výborná kolegyně z tanečního oboru. Několik mých kolegů čelí výpovědím z pracovního poměru, o jejichž pravých důvodech mám pochybnosti, nebo neseriózním a účelovým změnám ve svém pracovním zařazení, které zřejmě k eventuální výpovědi směřují.

Jistě si zakládáte na tom, že všechny Vaše kroky jsou v souladu se zákonem. Ostatně, na jednání s kolegy přicházíte v doprovodu právničky. Dovolila bych si Vás upozornit na to, že v tomto ohledu se mýlíte.

Mýlíte se, pokud se domníváte, že svoji povinnost zajistit pracovníkům, které vedete, příznivé pracovní podmínky, řádně plníte svým agresivním vystupováním a psychickým nátlakem vůči těm, o které již v organizaci nestojíte. Mýlíte se, myslíte-li si, že máte právo na své zaměstnance zvyšovat hlas a nutit je k dohodě o ukončení pracovního poměru, která má z podstaty věci být výsledkem jednání rovného s rovným. Mýlíte se, není-li Vám známo, že nikdo nemá právo stupňovat nátlak na jinou osobu do takové míry, že jí způsobí psychické problémy, které vyžadují odbornou péči. Mýlíte se, jestli máte pocit, že své zákonné povinnosti předchozího projednání výpovědi s odborovou organizací učiníte zadost tím, že členy odborů svoláte k jednání mnohdy ani ne 24 hodin předem, aniž byste jim sdělila důvod, načež jsou tito pouhými svědky ponižujícího rituálu přivádění a odvádění dotčeného zaměstnance do místnosti a ven z ní. Mýlí se ten, kdo Vám řekl, že je přípustné měnit důvod výpovědi podle toho, který se Vám zrovna hodí víc a čekat, že lidé podepíšou cokoli, co před ně položíte na stůl. Nabyla-li jste snad dojmu, že odborovou organizaci – poslední oporu zaměstnanců v nelehké pracovní a mnohdy i životní situaci – musíte na svém pracovišti pouze tolerovat, mýlíte se i zde. 

Věřím, že nebylo nikdy Vaším cílem vyvolat atmosféru, která nyní na ZUŠ panuje, a že se jedná jen o nepříjemný vedlejší účinek Vaší upřímné snahy vybudovat mladou, fungující a prosperující organizaci, která bude trvalým přínosem regionální kultury. V této snaze Vám nemohu popřát nic než to nejlepší a ujistit Vás, že naše snaha je společná. Doufám, že i tento dopis přispěje k obnovení zdravé diskuse v celém kolektivu ZUŠ i v široké veřejnosti.

S pozdravem a přáním všeho dobrého  
Ludmila Keršnerová