---
title: Využití Jelínkovy chaty dostává konkrétní podobu
authors: Anna Dudková
category: zpravodajství
tags: Kunštát 26-2014 
---

Jelínkovu chatu v Kunštátě čeká nové využití. Areál, který před druhou světovou válkou patřil panu Jelínkovi, byl posléze znárodněn a využíván pro vojenské rekreace a cvičení. Před dvěma lety se jej povedlo Kunštátu získat do svého vlastnictví a nyní pro něj město hledá novou podobu.

Jelínkova chata je situována v lese na kraji obce směrem k Rudce, v přímém sousedství vodní nádrže. Areál si proto přímo říká pro nějaké sportovní a rekreační využití.

„Po delším hledání se nám konečně povedlo najít architekta, který sdílí naši představu o využití prostoru a dokázal jí dát konkrétnější obrysy. Nyní pro nás zpracovává studii, která by měla být hotová začátkem července. Návrhy, které zatím máme, vypadají velmi zajímavě,“ pochvaloval si rozvíjející se spolupráci starosta Kunštátu Zdeněk Wetter. Architektem je Petr Korecký spolupracující s Lucií Komendovou. Podíleli se například na projektu Otevřená zahrada v Brně pod Špilberkem a koncept lesoparku a přírodního prostředí by chtěli uchovat i v případě Jelínkovy chaty.

„V návrhu zatím je přírodní dětské hřiště pro veřejnost a pro lesní školku, která by mohla mít v areálu zázemí. Dál bychom uvítali nějaké ubytovací prostory, apartmány pro veřejnost i vícelůžkové místnosti například pro školní zájezdy. Původní budovy v areálu bude bohužel nutno zdemolovat, jsou již natolik provlhlé a zničené, že není možné s nimi do budoucna počítat. Místo nich bychom tam mohli postavit pasivní dům. Určitě ale chceme zachovat budovu staré kuželny, jen bude muset projít rekonstrukcí. Dále uvažujeme o venkovní posilovně, zahradě smyslů nebo třeba lanové stezce mezi stromy. Možností je mnoho,“ popsal své představy starosta.

Pokud studii schválí i zastupitelstvo, první úpravy začnou velmi brzy. Stávající Jelínkovu chatu si chtějí rodiče upravit pro potřeby zázemí lesní školky, která by mohla fungovat již od září. A od nového roku by díky dotaci mohlo vzniknout dětské hřiště.

„Zatím je brzo dávat konkrétní termíny, celé to bude ještě několik let trvat, ale doufáme, že díky dotacím z evropských fondů by se nám mohlo podařit areál otevřít veřejnosti a vybudovat z něj příjemné místo pro rekreaci místních i turistů,“ dodal Zdeněk Wetter.