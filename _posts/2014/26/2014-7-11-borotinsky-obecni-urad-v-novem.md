---
title: Borotínský obecní úřad dostal nový kabát
authors: Petra Bílá
category: zpravodajství
tags: Borotín 26-2014 
---

Budova, kde v Borotíně sídlí obecní úřad, pošta a knihovna, prošla v jarních měsících velkou proměnou. Dělníci tam vyměnili okna, zateplili budovu a zhotovili novou fasádu. V těchto dnech už práce dokončují.

Jak prozradil starosta Borotína Zdeněk Toul, celková investice se vyšplhala na dva miliony devět set tisíc korun. Jeden milion šest set tisíc činí dotace z Operačního programu životní prostředí. „Výsledkem je jednak lepší vzhled budovy a také úspora energie na vytápění,“ komentoval Toul. Podle něj obec do podzimních komunálních voleb žádná další investice nečeká. „Uvidíme, jakým směrem se vydá nové zastupitelstvo. My se v nejbližší době budeme snažit zaplatit co nejvíce ze svých závazků,“ dodal Toul.