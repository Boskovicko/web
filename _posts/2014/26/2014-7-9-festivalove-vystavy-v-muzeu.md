---
title: Festivalové výstavy v muzeu představí Antonína Střížka a Jána Triašku
authors: Tomáš Trumpeš
category: kultura
tags: Boskovice výstavy muzeum 26-2014 
---

Letošní ročník festivalu pro židovskou čtvrť nabídne mimo jiné také několik výstav, jejichž kurátorkou je ředitelka Sbírky moderního a současného umění Národní galerie Helena Musilová. Výstavy jako vždy hostí ve svých prostorách muzeum Boskovicka a potrvají zde až do 17. srpna. Jedna z výstav bude stejně jako minulý rok situována v Panském dvoře, tu budou moci zájemci navštívit až do konce srpna.

„V roce 2010 jsme při koncipování výstav doprovázejících festival v hlavních výstavních sálech muzea Boskovicka opustili dramaturgický koncept zaměřený na fotografické projekty a zejména na klasiky české fotografie. Nyní je cílem spíše představit festivalovému publiku i výtvarníky z jiných oblastí, kteří inovativním způsobem řeší aktuální témata a používají různá média. Naopak zachováváme samostatnou autorskou prezentaci výrazné tvůrčí individuality,“ představila výstavní dramaturgii festivalu kurátorka Helena Musilová.

Největší prostor ve výstavních sálech muzea v rezidenci bude letos věnován Antonínu Střížkovi. Ten se narodil v roce 1959 v Rumburku a v letech 1983 – 1988 studoval pražskou Akademii výtvarných umění. „Antonín Střížek je znám jako bytostný malíř, ovšem za podklady pro finální práce mu slouží nejenom vizuální vzpomínka či vlastní fantazie, ale i fotografie, filmy a další reálné artefakty. Svérázný umělecký rukopis, důraz na kvalitní malbu a přítomnost příběhu či sdělení z autora dělají jednoho z klíčových umělců naší doby. V Boskovicích bude představen průřez dílem posledních pěti let, vedle olejomaleb i další artefakty jako fotografie, kresby, skici a podobně,“ popsala Helena Musilová.

Prostor arkád je tradičně věnován autorovi mladší generace, letos to bude Ján Triaška, který se narodil v roce 1977 v srbském městě Novi Sad a dnes žije a pracuje v Bratislavě, kde navštěvuje doktorské studium na Vysoké škole výtvarných umění. „Práce Jána Triašky se nedají shrnout pod klasické žánrové označení – malba, plastika, video – naopak, volně a svobodně se mezi nimi pohybuje, i když možná mírně převažuje malba, do které však vkládá celou řadu intermediálních odkazů. Zjednodušeně řečeno, inovativním způsobem propojuje klasickou a digitální tvorbu. Ve svých dílech si Ján Triaška pohrává s dobovými odkazy, schopností číst a interpretovat vizuální obrazy a s nenápadnou reflexí proměny soudobé společnosti. V Boskovicích budou vystaveny kresby ze souboru Family Album, dokládající autorovu bravurní kreslířskou techniku. Netradiční materiál, který byl použit, káva, může být čten v širokém významovém i interpretačním kontextu,“ přiblížila dalšího autora kurátorka.

Speciální projekt představí se svými studenty opět fotograf a pedagog pražské FAMU Jaroslav Bárta. Tentokrát se jedná o Pamětihodná místa –stručnou kroniku tragických událostí českých dějin od roku 1918 do roku 1968 na fotografiích studentů Katedry fotografie FAMU. Fotografie zachycují současný vzhled míst jako Duchcov, Ležáky, Dobronín, Postoloprty, Číhošť, Jáchymov, spojených s násilnou smrtí, se smutnými událostmi, které jsou odrazem tehdejší společenské a především politické situace. Projekt tak dokládá, jaký je náš vztah k této historii, a tím pádem je i zprávou o stavu společnosti dnešní. Projekt Jaroslava Bárty představí fotografie studentů Marie Dvořákové, Lali Laytadze, Jana Maštery, Petra Pustiny, Jakuba Podlesného a Zuzany Tomkové.
