---
title: Ombudsmanka odsoudila nedostatečnou úroveň služeb neregistrovaného sociálního zařízení v Kunštátě
authors: Andrea Šrámková
category: zpravodajství
tags: Kunštát 26-2014
---

Sedm neregistrovaných zařízení zaměřujících se především na péči o seniory zkritizovala minulý týden ombudsmanka Anna Šabatová. Jako nejproblematičtější z nich označila kunštátské Centrum komplexních služeb pro rodinu a domácnost. Závěrečná zpráva z neohlášené návštěvy zařízení mezi hlavními výtkami uvádí absenci kvalifikovaného personálu, stravu nevhodnou pro seniory se zdravotními potížemi, ale také opatření omezující pohyb nebo nerespektování soukromí. Po necelých dvou letech problematického provozu ředitelka zařízení Khrysthyna Chernei potvrdila, že s posledním červnem jeho činnost končí.

„Klientem sociálních služeb byl můj známý. Prostory vůbec nebyly přizpůsobené pro imobilní lidi a rozhodně na mě nepůsobily dobrým dojmem. Vůbec nevím, na jaké úrovni tam je zdravotnická nebo sociální péče. Dost mě také zarazilo, že klienty nechávají bez finančních prostředků, prý si mají říct, když chtějí něco koupit,“ popsala žena, která si přála zůstat v anonymitě, své zkušenosti s tímto centrem sociálních služeb. A podobný názor nezískala jen ona. „Vzhledem k tomu, že mám zdravotnické vzdělání a pohybuju se ve zdravotnictví celý život, jsem přesvědčena, že tento provoz, je v rozporu s právní normou. 
Podmínky pro umístění seniorů neodpovídají, je zde poskytována neodborná lékařská péče,“ napsala ve stížnosti Odboru sociální péče do Blanska už v únoru 2013, tedy jen měsíc po otevření kunštátského zařízení, další žena, která svého příbuzného z tohoto domova nechala odvézt.

Zarážející je už fakt, že domov byl umístěn v patře budovy, v jejímž přízemí se nachází restaurace a diskotéka, k objektu nepatří žádná zahrada a pro mnohé klienty ani nebylo reálné se ven dostat, protože zde není výtah ani schodišťová plošina. Koncem února 2013 zde, ale i v dalších dvou neregistrovaných sociálních zařízeních v regionu, proběhla jedna z kontrol odboru sociálních věcí blanenské úřadu. „Jako zásadní vidíme riziko bezpečí a zdraví klientů, kteří tato zařízení využívají,“ uvedla tehdy v závěru zprávy o šetření Iveta Čípková, vedoucí oddělení sociálních služeb. Klienti však v péči zařízení žili dále.
Nařčení o špatném zacházení s klienty ředitelka Centra Khrysthyna Chernei odmítá. „Ombudsmanka obdržela funkci a potřebuje velký případ, hledají obětního beránka, aby ukázali, že tu jsou potřeba. Zvažujeme, že bychom to řešili přes Evropskou unii,“ uvedla. „Navíc se jim nelíbí, že ukazuju, že to jde dělat bez toho, aby se tu topily velké peníze z dotací,“ pokračovala dále Khrysthyna Chernei s konstatováním, že nyní je v zařízení kontrola z krajského úřadu.

Právě krajské úřady by totiž měly dohlédnout na soukromá zařízení pro seniory a případně zahájit správní řízení, v němž provozovatelům hrozí až milionová pokuta nebo trestní stíhání. U všech sedmi kontrolovaných byla zjištěna obdobná pochybení - neodborná péče, nedůstojné životní podmínky. Doporučení znělo: zlegalizovat a tím podléhat standardům sociální péče i inspekci, nebo ukončit činnost. V Kunštátě se rozhodli pro druhou možnost. 
Za povšimnutí stojí i skutečnost, že kontrola, z níž ombudsmanka Anna Šabatová vychází, proběhla v listopadu 2013. Zpráva z návštěvy zařízení, kterou zpracoval zástupce veřejného ochránce práv Stanislav Křeček, pak nese únorové datum letošního roku. 
Na Blanensku není registrovanou sociální službou ještě Penzion u Zlatušky v Doubravici nad Svitavou a Domov Slunečnice pro seniory ve Lhotě Rapotině.

Devětapadesát, tolik evidovaných sociálních zařízení uvádí na Blanensku Registr poskytovatelů sociálních služeb uveřejněný na stránkách ministerstva sociálních věcí. V rámci republiky jejich počet dosahuje téměř sedmi tisíc. Kolik je k tomu těch neregistrovaných?