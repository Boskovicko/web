---
title: Velká cena Blanenska požárním útoku se přehoupla do své druhé poloviny
cover-photo: http://i.imgur.com/RIYV8uj.jpg
authors: Bronislava Zhořová
category: sport
tags:
- Horní Poříčí
- Šošůvka
---

O svátečním víkendu 5. a 6. července proběhla na Velké ceně Blanenska v požárním útoku hned dvě kola – v sobotu 5. července svoji soutěž uspořádali hasiči a hasičky z Horního Poříčí, v neděli se centrum hasičského sportu na Blanensku přesunulo do Šošůvky.

Sobotní soutěže, která se konala na travnaté rovné a široké dráze, se zúčastnilo 27 mužských a 13 ženských družstev, jako první na ni vyběhli muži.

Nejlepší trojice se poskládala jak z blanenských, tak mimoblanenských družstev, Borci z černovického „B“ týmu brali bronz za čas 18,15 s, Nesvačilka z okresu Brno-venkov si odvážela stříbro za čas 17,90 s a zlatí v Horním Poříčí skončili muži z Hlubokého z okresu Třebíč, kterým se podařilo časomíru zastavit v čase 17,66 s.

I v ženské kategorii se do trojice nejlepších probojovali zástupkyně jiného okresu, a to děvčata z Olší z Brna-venkova, která zvítězila s časem 17,34 s. Druhé místo obsadila Šošůvka za čas 17,56 s a třetí Sychotín s časem 17,75 s.

Následující den, v neděli 6. července, se soutěž o nejrychlejší požární útok konala v Šošůvce. V seriálu Velké ceny Blanenska to bylo již sedmé kolo. Běhalo se na asfaltovo-prosívkové trati před kulturním domem, soutěž opět zahajovali muži, kterých se do Šošůvky sjelo 29. Třetí příčku stejně jako v sobotu brali Černovice „B“ za čas 17,72 s, na druhou vstoupal Žernovník za čas 17,46 s a první skončilo Stražisko z Prostějovska s časem 17,42 s.

Nejlepší v ženách byla družstva Němčic, Sychotína a domácí Šošůvky. Šošůvka zvítězila s časem 

17,72 s, následoval je Sychotín za čas 17,85 s a třetí skončily Němčice, které svůj pokus zaběhly v čase 18,16 s.

Osmé kolo Velké ceny Blanenska v požárním útoku proběhne v neděli 13. července ve Žďáře na asfaltové trati u hasičské zbrojnice.