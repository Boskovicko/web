---
title: Investice do boskovického zimního stadionu už přesáhly sto milionů
authors: Marek Osouch
category: zpravodajství
tags: Boskovice 26-2014 
---

Zimní stadion stál již zhruba sto dvacet milionů korun a navíc není jeho výstavba ani po devíti letech stále u konce. Letos se staví čtyři kabiny či schodiště na ochoz stadionu.

Rekonstrukce zimního stadionu započala v roce 2005 v rámci první etapy oprav. V první etapě počítalo vedení města s výdaji kolem 32 milionů korun. Firma PS Brno, která vyšla vítězně ze soutěže, ovšem nabízela cenu za první etapu 75 milionů korun. Do toho vznikla společnost Služby Boskovice, která ve městě provozuje sportovní areály, a začala se angažovat na opravě stadionu. Smlouva s vítěznou firmou byla přepracována a Služby si vzaly na starost modernizaci chlazení. Firma PS Brno nadále pracovala na zastřešení a částečném opláštění stadionu, výměně a výstavbě nových mantinelů, střídaček nebo trestných lavic. Konečná cena první části rekonstrukce vyšla zhruba na 72 milionů korun. Veřejnosti se stadion otevřel na začátku prosince roku 2005. V té době asi nikdo nepočítal s tím, že za devět let ještě nebude dostavěn.

Od roku 2006 až do současnosti probíhá takzvaná druhá etapa rekonstrukce. Ještě v roce 2005 pronesl tehdejší starosta Boskovic František Sivera, že druhá etapa už nebude tak náročná jako první.

„Druhá etapa už není tak složitá, budou se v ní řešit hlavně šatny a nějaké zázemí. Proti první už budou náklady zanedbatelné. Záleží na možnostech rozpočtu a stanovení investičních priorit na příští rok. Nedokážu teď říct, kdy se s druhou etapou začne,“ prohlásil tehdy Sivera. 
V roce 2006 proběhla další dvě výběrová řízení, ze kterých vzešla vítězně opět firma PS Brno. Obě řízení se týkala dokončení celého stadionu a cena po sečtení všech tří řízení se přehoupla přes 128 milionů. Na zimním stadionu se tento rok dokončilo opláštění a vybudovaly se nové šatny pro sportovce. Celkem dvě šatny byly podle Čížka provozuschopné, další byly v hrubé úpravě. Tato investice přišla na necelých osmnáct milionů.

V tomtéž roce také došlo ke sporu mezi městem a hasiči, kteří požadovali vybudovat odvody kouře v případě požáru. Tehdejší boskovický tajemník Pavel Vlach k tomu uvedl, že město nepočítalo s dodatečnými požadavky hasičů. „V součtu by to znamenalo zvýšení částky o čtyři miliony, které nemáme. Jediná možnost je tedy stadion letos neoplášťovat a odsunout to na příští rok,“ prohlásil tehdy Vlach. Toto zdůvodnění však hasiči odmítli. Požárně bezpečnostní řešení stavby bylo podle nich součástí projektové dokumentace od samého počátku. „Pokud je vydáno stavební povolení, už do projektové dokumentace nemůžeme zasahovat, natož tam dávat nějaké dodatečné požadavky,“ uvedli hasiči. „V rozpočtu jsme měli na protipožární opatření milion korun, ale ukázalo se, že budou potřeba čtyři,“ konstatoval tehdejší tajemník.

O rok později již na zastupitelstvu zazněl dotaz, na kolik nás ještě oprava stadionu přijde. Starosta Jaroslav Dohnálek na něj tehdy odpověděl, že v rozpočtu na rok 2007 je na opravu vyčleněno deset milionů korun a na dokončení oprav je třeba ještě patnáct milionů. V roce 2007 přibyla na zimní stadion tribuna za půl milionu a jak boskovická radnice, tak vedoucí zimního stadionu Ladislav Čížek o ní mluvili jako o provizorním řešení. Tento rok také již investice do stadionu přesáhly sto milionů, a to jim nebyl zdaleka konec.

V roce 2009 se musela částečně zrekonstruovat kotelna na zimním stadionu, kde se topilo koksem. Oprava vyšla na tři sta tisíc. O dva roky později se kotelna již celkově zrekonstruovala a řešila se energetická koncepce celé Červené zahrady. K tomu ještě v roce 2011 zakoupilo město odvlhčení, které zamezilo kondenzaci vodní páry na vnitřní straně pláště a následnému stékání vody na kluziště. „Ledová plocha se kvůli tomu musela každé ráno ořezávat a přebrušovat, ale především tento stav nesvědčil ocelové konstrukci,“ upozorňoval na jaře v roce 2011 starosta Boskovic Jaroslav Dohnálek s tím, že už chybí jen vybudovat šatny pod tribunou. Celková cena opravy se navýšila o dalších dvanáct milionů korun.

V loňském roce se také vybudoval za dalšího půl milionu ochoz na stadionu, dále za půl milionu se nakoupila in-line plocha a za jeden milion druhá rolba na úpravu ledu. Letos se již staví další čtyři nové šatny, umývárny a schodiště na ochoz. Celkem měl letos zimák spolknout dalších zhruba pět milionů korun. Nicméně náklady se kvůli novým požadavkům hasičů zvýší o dalšího půl milionu. „Aby proběhla kolaudace bez problému, tak jsme chtěli znát stanovisko hasičů. Projektová dokumentace je totiž z roku 2006. Od té doby se zpřísnilo mnoho požárních norem,“ vysvětlil vedoucího majetkového odboru Pavel Musil. 

Na červnovém zasedání zastupitelstva, kde se projednávalo navýšení ceny současných investic na zimním stadionu, padla také od opozičního zastupitele Milana Kolínského otázka na definitivní dokončení zimního stadionu. Boskovický starosta na ni však nedokázal odpovědět. „Nevím, kdy bude konečná kolaudace. Stadion postupně dostavujeme a už chybí jen původně projektované tribuny,“ prohlásil Dohnálek. Podle Čížka je toho ale třeba vybudovat ještě víc. Součástí stálých tribun je totiž i výstavba sušárny a prádelny, které mají být pod tribunou. Kdy se však k této investici přistoupí, netuší Čížek ani vedení města. Navíc na červnovém zastupitelstvu řešili zastupitelé také otázku sněžných jam neboli úložišť odřezaného ledu z kluziště. V současné době vysypává rolba led do Bělé. To se ale nelíbí Povodí Moravy. Město tak vyčlenilo zatím sto tisíc na projektovou dokumentaci sněžných jam. V budoucnu pak přijde na řadu jejich realizace.

Druhá etapa měla původně stát podle odhadu pětatřicet milionů, podle firmy kolem padesáti milionů. Skutečná cena se zatím vyšplhala na přibližně 48 milionů. Shrneme-li celkové výdaje, které na rekonstrukci již šly, dosáhly na více než sto dvacet milionů korun. Zatím však nedosáhly celkové vysoutěžené ceny 128 milionů korun.