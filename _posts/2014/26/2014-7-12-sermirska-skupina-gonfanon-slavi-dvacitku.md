---
title: Divadelní a šermířská společnost Gonfanon slaví 20 let
cover-photo: http://i.imgur.com/UrtlVSS.jpg
authors: Tomáš Trumpeš
category: kultura
tags: Boskovice divadlo 26-2014 
---

Divadelní a šermířská společnost Gonfanon oslavila na začátku června již 20 let své existence. V roce 1994 ji založili bratři Viktor a Marek Paulíkovi společně s Miroslavem Pravcem. K šermu je přivedl zájem o historii, nejprve působili ve skupině historického šermu Gard, zejména na hradě Pernštejně, ale následně se rozhodli osamostatnit.

„Vždy jsme měli zájem o historii, četli historické romány, časem při studiu historie na vysoké škole i různé odborné publikace. Pravidelně se i v současnosti účastníme šermířských seminářů, přednášek o starých technikách, odívání, herectví a všem, co k tomu patří,“ vysvětlil Viktor Paulík z Gonfanonu. Ten je nejen zakládajícím členem, ale dodnes je vůdčí osobností skupiny, kterou za dvacet let prošlo několik desítek členů.

„Někteří se jen mihli, jiní se zdrželi déle. Ovšem to, jak se říká, zdravé jádro zůstává víceméně stabilní. Většinou se počet členů drží přibližně kolem desíti, k tomu je třeba připočíst spousty spolupracujících a externistů. Se všemi bývalými členy jsme nicméně stále v kontaktu a potkáváme se. Nějak se nám podařilo nerozejít se za celou dobu s nikým ve zlém,“ doplnil Viktor Paulík.

Členové Gonfanonu dnes nabízí pořadatelům nejrůznějších akcí rozličná představení podle daných požadavků. Jejich činnost má široký záběr, od scének na soukromých akcích až po spolupořádání městských slavností u nás i v zahraničí. „Nepreferujeme žádné historické období, máme kostýmy a vybavení od gotiky po napoleonské války, western, případně i uniformy z druhé světové války. Prošli jsme i kaskadérkou průpravu, učili se pracovat s ohněm a pyrotechnikou. Někteří z nás jsou výborní jezdci na koni nebo tanečnice. Spolupracujeme také s různými divadly a filmovými štáby,“ popsal Viktor Paulík.

Speciální akci ke dvacátému výročí šermíři z Gonfanonu nechystají, ale přestože dnes vystupují převážně mimo region, objeví se v průběhu léta i na několika zdejších akcí. Jednak to budou letní kostýmované prohlídky boskovického zámku, které má stejně jako prohlídky vánoční Gonfanon dlouhodobě ve své režii. „Dále se v červenci připravuje tradiční pouťové zámecké šermování a krom toho máme letos tu čest spolupořádat koncem srpna Hradozámeckou noc na zámku v Kunštátě,“ doplnila Hana Paulíková z divadelní a šermířské společnosti Gonfanon.