---
title: Začaly plánované opravy silnic mezi Letovicemi a Horním Poříčím
authors: Vendula Dvořáková
category: zpravodajství
tags: Letovicko doprava 24-2014 
---

Na silnici druhé třídy číslo 365 mezi Letovicemi a Horním Poříčím začaly rozsáhlé opravy. Práce v extravilánech byly zahájeny 10. června a měly by být dokončeny do 31. října, část mezi Letovicemi a Křetínem do 20. srpna. Komunikace byla v havarijním stavu, na což upozorňovaly i cedule na ní umístěné, které zároveň slibovaly brzkou opravu.

Podle vedoucího Správy a údržby silnic Jihomoravského kraje pro Blanensko Miloše Bažanta upozorňovali na špatnou kvalitu vozovky především pravidelní uživatelé. „Silnice byla v příšerném stavu, je dobře, že se konečně opravuje,“ potvrdila Lenka Jílková z Prostředního Poříčí. „Vozovka je plná výmolů a trhlin, ani neustálé opravování už nestačilo,“ konstatovala. S jejím názorem se shoduje většina obyvatel, kteří využívají tuto cestu každý den. Se stavbou se přitom podle Miloše Bažanta počítalo již od roku 2007, přípravy ale zdržovalo vypracovávání dokumentace pro umístění stavby a následně pro stavební povolení. Kvůli plánovanému rozšíření vozovky začátek prací zkomplikovala jednání s vlastníky pozemků na místech dotčených úpravou a nevypořádané majetkové vztahy. Rekonstrukce, zařazená v Regionálním operačním programu NUTS II Jihovýchod, by se měla vyšplhat na celkových 55 milionů korun bez DPH, přičemž 85 procent tvoří dotace z evropských fondů. Stavbu realizuje sdružení dvou firem, které vyhrály výběrové řízení: pražská společnost PORR a brněnská OHL ŽS. „V letošním roce budou z celkového počtu pěti staveb realizovány dvě,“ vysvětlil  Bažant. Jedná se o úseky mezi obcemi Horní a Prostřední Poříčí a mezi Křetínem a Letovicemi. Celková délka těchto dvou tras je přibližně 5,5 km. Opravy vozovek v intravilánech, tedy uvnitř obcí, se odkládají na příští rok. Například v Letovicích na ulici Česká se napřed podle místostarosty Letovic Jiřího Palbuchty musí zrekonstruovat kanalizace, a to i vedoucí k jednotlivým domům. „Je to složitá akce, na které se podílejí tři investoři,“ zdůvodnil Palbuchta odložení stavby na ulici Česká, ta by se později měla napojit na začátek nové silnice. Místostarosta doplnil, že po dokončení oprav povrchu vozovky budou zrekonstruovány i chodníky k ní přilehlé.

„Oprava bude probíhat po jednotlivých úsecích, vždy na jedné polovině vozovky. Silnice bude průjezdná pro vozidla do 3,5 tuny a pro autobusovou dopravu kyvadlově, provoz bude řízen semafory,“ informovala své obyvatele letovická radnice prostřednictvím městského rozhlasu. „Po dobu stavby budou muset řidiči strpět různá omezení při průjezdu stavbou a bude nutno dbát maximální opatrnosti,“ upozornil ještě Miloš Bažant. „Velká většina prací bude prováděna za provozu s lokálními omezeními, na pokládku horní asfaltové vrstvy bude nutná úplná uzavírka pro veškerý provoz, tato uzavírka bude v délce několika dní a o termínu budou účastníci silničního provozu včas informováni,“ dodal.