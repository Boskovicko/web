---
title: Rozdělili peníze z hazardu
authors: Andrea Šrámková
category: zpravodajství
tags: Letovice hazard 24-2014 
---

Na posledním zasedání městské rady se vedení města zabývalo rozdělením peněz, které do městské poklady plynou z provozování herních automatů a loterií. Od ledna do konce května to bylo 602 tisíc, které radnice použila na podporu sportu.

„Dostaly jednotlivé sportovní oddíly v Letovicích, například hokej 22 tisíc, letecký klub 7, raketomodeláři 13, dům dětí 22 tisíc…,“ jmenoval některé příjemce financí letovický starosta Vladimír Stejskal. „Oddíly v rámci Sokola pak z loterií dostaly zhruba 391 tisíc, amatérský fotbalový klub 125 tisíc. Myslím, že tím velmi podporujeme sport a že toto se nám velice daří, i když jsou různé polemiky, jestli loterie ve městě mít, nebo nemít jako například Blansko. Já nejsem zastánce toho, že by lidé měli jít hrát, ale když se nám nabízí tyto peníze na podporu sportu, proč si je nevzít,“ pokračoval starosta s tím, že rozhodnutí o budoucnosti hazardu současní představitelé Letovic už řešit nebudou. „To necháme už na příští zastupitelstvo, jak rozhodne,“ doplnil ještě.

Za loňský rok z hazardních her na podporu sportu dali Letovičtí milion tři sta tisíc korun. „To ve sféře sportu v Letovicích nikdy nebylo. Letos by to mohlo být ještě víc než loni. Zaplaťme tedy trenéry, ať nám děti nesedí u počítačů,“ komentoval stav letovický starosta.