---
title: Do finále ankety Strom roku postoupila Opatovická borovice a Hrubá lípa z Jedovnic
authors:
    - Vendula Dvořáková
    - Andrea Šrámková
category: zpravodajství
tags:
- Velké Opatovice
- Jedovnice
- 24-2014 
---

Hned dva stromy z Jihomoravského kraje, a dokonce oba z blanenského okresu postoupily do finálového kola v již tradiční anketě Strom roku. Do soutěže, kterou vyhlašuje Nadace Partnerství, bylo letos nominováno celkem 85 stromů, z nichž porota vybrala z celého Česka 12. Mezi nimi se o hlasy veřejnosti bude ucházet i borovice z opatovického zámeckého parku a lípa z Jedovnic.

V zámeckém parku ve Velkých Opatovicích roste borovice hned u země rozvětvená. Podle pověsti připomíná souboj svatého Jiří s drakem. Rytíř na koni údajně nejdříve sťal jednu hlavu, ale z rány začaly vyrůstat hlavy nové. Drak se sápal na Jiřího, ten se ale v sedle nahnul a vrazil sani do boku kopí. Zvíře zaúpělo a proměnilo se ve strom, který se naklání k jedné straně, jeden z kmenů se roztrojuje a na jiném se nachází velká rána. Souboj rytíře s drakem připomíná i reliéf nad oltářem velkoopatovického kostela zasvěceného právě sv. Jiří. „Nejen o této borovici, ale i o dalších zajímavých stromech a rostlinách se mohou návštěvníci parku mnohé dozvědět v sobotu 14. června na akci Víkend otevřených zahrad a Muzejní noc, kde dostanou příležitost seznámit se s celou historií zámeckého parku a dalších památek Velkých Opatovic,“ uvedla Anna Kaderková, jednatelka Služeb Velké Opatovice.

Lípa v Jedovnicích se nachází na výjezdu z městysu směrem na Vilémovice. „Oslovila nás sama anketa,“ prozradil starosta Jaroslav Šíbl. Jedovnice přitom už jeden titul v podobné soutěži vyhrály, Jedovnická alej se stala Alejí roku 2013.
Hlasování bude probíhat od 15. června do 10. října prostřednictvím dárcovských SMS nebo hlasovacích archů, na samo vyhlášení vítěze dojde na podzim mezi 11. a 21. říjnem. Strom s příběhem, který získá nejvíce sympatií, čeká odborné ošetření od firmy Prostrom Bohemia a postup do evropského kola. Výtěžek z DMS budou použity na výsadbu nebo ošetření stromů, případně na propagační materiály s tématem stromů. 
