---
title: Investice do nemocnice budou pokračovat
authors: Petra Bílá
category: zpravodajství
tags: Boskovice nemocnice 24-2014
---

Boskovičtí mají v rozpočtu naplánovanou nezanedbatelnou investici do objektu tamní nemocnice. Chtějí vyměňovat regulační uzel ústředního topení. Předpokládanou částku jeden milion dvě stě tisíc korun se však podařilo ve výběrovém řízení snížit. „Celkem bylo vyzváno šest firem, komise převzala čtyři doručené nabídky. Z nich nejnižší byla nabídka firmy Vrba Blansko s cenou 968 tisíc korun bez daně,“ sdělil tajemník Městského úřadu Boskovice David Škvařil.

Petr Vychodil z majetkového odboru vysvětlil, proč je investice nezbytná. „Jedná se o ústřední topení. Je třeba jednotlivé části nemocnice regulovat, aby nedocházelo k tomu, že jedna část nemocnice bude přetopená a druhá nedotopená,“ objasnil Vychodil.  
Podle návrhu rozpočtu na letošní rok mělo město Boskovice do nemocnice investovat více než třináct milionů. Po úpravě rozpočtovým opatřením z letošního roku byla částka snížena na něco málo přes deset milionů korun. Kromě regulačního uzlu ústředního topení Boskovičtí plánují dát sedm milionů na druhou etapu zateplení nemocnice, rekonstruovat ortopedii nebo například udělat nové rozvody elektřiny.