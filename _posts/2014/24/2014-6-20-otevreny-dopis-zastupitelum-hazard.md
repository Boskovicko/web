---
title: Otevřený dopis boskovickým zastupitelům
authors: Tomáš Znamenáček
category: napsali nám
tags: Boskovice hazard 24-2014 
---

Vážení zastupitelé! Chtěl bych se ještě krátce vrátit k otázce hazardu v Boskovicích. I když jsem měl výhrady k [diskuzi](http://boskovicko.cz/clanky/2014/03/13/beseda-o-hazardu.html), kterou vedení města na toto téma nedávno uspořádalo s panem Verostou, za jednu věc jsem byl velmi rád: nikdo už zde nepochyboval o tom, že hazard je pro naše město problém. Že šedesát miliónů, které ročně v boskovických automatech zmizí, musí někde chybět. Že deset miliónů, které město z tohoto provozu získá, by naopak nijak výrazně nechybělo v rozpočtu města. Zvlášť když jde o peníze draze vykoupené zhoršenou sociální situací postižených rodin – a nejen těch, jak ukázal případ nedávno zatčeného hráče, který peníze na hazard získával [vykrádáním rodinných domů na Boskovicku](http://boskovicko.cz/clanky/2014/04/17/policiste-chytili-zlodeje-z-rodinnych-domu.html).

Diskutovali jsme prakticky o jediném: jestli zákaz hazardu skutečně něco řeší, nebo jestli jde o opatření, které by naopak mohlo způsobit víc potíží než užitku, jak tvrdil i vámi pozvaný odborník pan Verosta. Tento argument má logiku – například pokusy o řešení problémů s alkoholem prohibicí nemají historicky příliš dobré výsledky.

Problém je v tom, že odborný pohled adiktologů je přesně opačný. Nabídka hazardu podle nich hraje velkou roli v určování poptávky a její omezování považují za jeden z nejefektivnějších způsobů řešení problémů s hazardem – na rozdíl od informačních a osvětových kampaní, které navrhuje pan Verosta a které na jeho popud doporučila rada města. (Čerpám z osobní korespondence s odborníky z Kliniky adiktologie 1. lékařské fakulty Všeobecné fakultní nemocnice Univerzity Karlovy a publikace [Prevence problémového hráčství](http://www.drogy-info.cz/index.php/content/download/189456/795503/file/Prevence_probl%C3%A9mov%C3%A9ho_hr%C3%A1%C4%8Dstv%C3%AD_web.pdf) vydané nedávno Úřadem vlády ČR.)

Co se týká pana Verosty, už v době, kdy byl u nás v Boskovicích na diskuzi o hazardu coby nestranný odborník, se v [reportážích ČT](http://www.ceskatelevize.cz/ivysilani/1142743803-reporteri-ct/214452801240014) a [TV Nova](http://tn.nova.cz/zpravy/tv-archiv/na-vlastni-oci/na-vlastni-oci-jak-bojuje-hazardni-byznys-o-preziti.html) mluvilo o jeho napojení na hazardní průmysl. Před několika dny byl navíc [odsouzen k nepodmíněnému pětiletému trestu](http://www.denik.cz/z_domova/lobbista-petr-verosta-pujde-sedet-podvadel-20140525-htji.html) za podvody s exekučními příkazy. To nutně nezpochybňuje jeho odbornost ve věci hazardu, ale zcela nepochybně to ničí jeho pověst důvěryhodného člověka, který by měl městům radit s regulací hazardního průmyslu, v němž se točí milióny a miliardy.

Vzhledem k výše uvedenému bych vás tedy chtěl poprosit, abyste se k tématu regulace hazardu ještě vrátili, posoudili odborné argumenty skutečných adiktologů a zakročili proti hazardu, který poškozuje naše město. Nespokojujme se prosím s alibistickými neefektivními kroky, které nám doporučil odsouzený podvodník.

*S úctou, Tomáš Znamenáček*