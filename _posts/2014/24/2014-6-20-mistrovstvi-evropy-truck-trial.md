---
title: Drnovice hostí mistrovství Evropy v truck trialu
cover-photo: http://i.zoul.cz/OROvBj4.jpg
authors: Lubomír Slezák
category: sport
tags:
- Drnovice
- truck trial
- 24-2014 
---

Letošní druhý závod mistrovství Evropy v truck trialu se uskuteční ve dnech 5. a 6. července v Drnovicích, nákladní auta se představí v pískovně firmy Sedos. Evropský šampionát v truck trialu se v Drnovicích koná podruhé, v loňském roce ho i přes nepříznivé počasí navštívily tisíce diváků.

„Letos se na start postaví přibližně čtyřicet posádek z Rakouska, Francie a Německa, velmi nás těší, že velký zájem je i mezi jezdci z České republiky. Počítáme s účastí okolo deseti domácích týmů,“ řekla za organizátory Irena Dvořáčková.
„Ráda bych řekla, že truck trial je atraktivní, ale zároveň i nebezpečný sport. V areálu se každý pohybuje na vlastní nebezpečí a na vlastní zodpovědnost. Děti a mládež do 15 let musí být v doprovodu osoby starší 18 let. Naše pískovna je velmi rozlehlá a lidé nemusejí mít strach, že by neviděli,“ vysvětlila Dvořáčková.

Drnovická trať patří k nejnáročnějším v celém seriálu mistrovství Evropy. Mezi jezdci je velmi oblíbená. „Je to jedna z nejlepších tratí, které vůbec existují. Už jen kvůli tomu, že se tam jezdí na písku a ne po kamenech, kde si ničíte auto,“ svěřil se několikanásobný mistr republiky a vicemistr Evropy Bohumil Čáp.

Začátek závodů je v sobotu i v neděli v 9 hodin, konec přibližně v 18 hodin. Více informací najdou zájemci na internetových stránkách [www.europatrucktrial.cz](http://www.europatrucktrial.cz/).