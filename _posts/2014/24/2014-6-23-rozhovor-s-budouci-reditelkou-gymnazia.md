---
title: „Současnost je typická přemírou informací. Škola by děti měla učit, co s nimi,“ říká budoucí ředitelka gymnázia Alena Svanovská 
cover-photo: http://i.imgur.com/N1fvnZF.jpg
authors: Žaneta Ondroušková
category: publicistika
tags: Boskovice gymnázium rozhovory 24-2014 
---

Podle předloňské novely zákona ředitelé škol nejsou jmenovaní na dobu neurčitou, ale pravidelně musejí svůj post obhajovat ve výběrových řízeních. Letos se tato změna týkala čtyřiadvaceti škol v Jihomoravském kraji, mimo jiné i boskovického gymnázia, kde v konkurzním řízení nakonec zvítězila tamní učitelka a výchovná poradkyně Alena Svanovská. Ve funkci od srpna vystřídá dosavadního ředitele Jaromíra Fialu. Stane se tak historicky první ženou ve vedení nejstarší střední školy v regionu, založené už v roce 1900.

**Jak výběrové řízení vypadalo?**

Do osmnáctého března jsme měli podat přihlášku, vypracovat pětistránkovou koncepci rozvoje školy, odevzdat životopis a splnit podmínky, jako je doklad zdravotní způsobilosti a další. Samotný konkurz probíhal až na konci dubna. Komise po uchazečích požadovala, aby byli schopni reagovat na otázky ze svojí koncepce a na otázky z oblasti školské legislativy. Takže to probíhalo skoro až formou zkoušky, kdy se nás ptali na různá témata, například z oblasti dokumentace škol, školského zákona, zákona o pedagogických pracovnících a tak dále. Ještě v den konkurzu jsme se dozvěděli pořadí uchazečů doporučené konkurzní komisí. Konečné rozhodnutí je však v kompetenci Rady Jihomoravského kraje, která jmenování nových ředitelů schválila na svojí schůzi tuším v polovině května.

**Uchazečů na post ředitele boskovického gymnázia bylo ale víc. Proč vybrali zrovna vás, čím jste je zaujala?**

Ano, bylo nás tam celkem pět včetně současného pana ředitele Fialy. Komise svoje rozhodnutí nijak neodůvodňovala. Oznámili nám, že jsme jako uchazeči způsobilí všichni a uvedli výsledné pořadí.

A můj názor na to, proč to dopadlo takto? Určitě hraje roli fakt, že na této škole působím již delší dobu, navíc tu čtyři roky pracuji jako výchovný poradce a jsem součástí vedení školy. A jako výchovný poradce mám zkušenosti s jednáním nejen s žáky a rodiči, ale musím třeba zajišťovat i PR školy. Takže podle mě je určitě důležité, že tuto školu a její prostředí znám. No a pak komisi, předpokládám, zaujala i koncepce vedení školy na dalších několik let, kterou jsem navrhla, stejně jako moje odpovědi na přímé otázky při konkurzu. Bylo to asi více důvodů dohromady. 

**Na co se ve svojí nové funkci plánujete soustředit?**

To bychom tady mohly sedět asi hodně dlouho, kdybychom se měly bavit o tom, co všechno plánuji. A navíc asi ne vše by bylo dobré prozrazovat dopředu, protože přece jenom se pohybujeme v konkurenčním prostředí. Ale z těch základních věcí nebo novinek, o kterých si myslím, že veřejnost určitě může vědět, je například vybírání nových kantorů prostřednictvím výběrového řízení. Co se samotného vzdělávání týká, plánuji posílit výuku matematiky a přírodovědných předmětů, což znamená i změnu školního vzdělávacího programu. Dále bych chtěla podpořit výuku cizích jazyků, například zapojením se do programu Erasmus Plus. Znamená to, že bych se svými kolegy ráda podala žádost jak v oblasti KA1, což jsou individuální stáže učitelů, tak oblasti KA2, umožňující partnerství s jinými školami. Také bych ještě ráda třeba zefektivnila komunikaci ve škole a s rodiči a zlepšila PR školy. A plánuji nové webové stránky.

**Když jsme u webových stránek školy, ty se snad vůbec nezměnily za posledních deset let.**

Ano, už jsou hodně staré a navíc ne úplně dobře reagují na nové prohlížeče, takže i z tohoto důvodu je složité je spravovat. Ale nějaká změna tu minimálně za poslední čtyři roky byla. Snažili jsme se tam dávat maximum aktualit, což dříve nebývalo. Ale rádi bychom udělali nový web tak, aby lépe fungovaly fotogalerie, byla tam možnost prostoru pro žáky a podobně. Nějaké nápady už řešíme s naším ICT koordinátorem.

### Školství a přemíra informací

**Když odbočíme, jak v současnosti hodnotíte obecně české školství?**

České školství není úplně v ideální kondici, a to z několika důvodů. Například vidím problém s jeho financováním. Jednak jde obecně do školství mnohem míň peněz, než je třeba průměr v Evropské unii, co se týká podílu na hrubém domácím produktu, jednak mám na mysli vůbec systém, jakým do školy přicházejí peníze. Potíž je i v tom, že se nám hodně často mění ministři školství a s nimi i koncepce toho, jakým způsobem je resort vedený nebo jakým směrem by se tato oblast měla ubírat. 

Co se týká dalších problémů ve školství, myslím si, že souvisí obecně s proměnou společnosti. Není to jenom o školách, ale třeba i o tom, jak se mění rodina a jakým způsobem v současné době rodiny fungují. No a další věcí, se kterou hodně bojujeme v praxi, je obrovská přemíra informací. Škola byla dříve pro děti hlavním zdrojem informací, něčeho nového. Dneska to tak není, můžou si najít všechno na internetu či v televizi a ve škole už to pro ně nejsou novinky. Proto je ve škole potřeba reagovat na to, jak s informacemi pracovat, týká se to třeba i mediální výchovy. Například v souvislosti s ukrajinskou krizí mi jedna Ukrajinka říkala, že když poslouchá ukrajinská média, ruská média a pak si pustí BBC, slyší tři naprosto rozdílné informace. Takže i v tomto je určitě problém. Těch aspektů, proč školství není v úplně ideálním stavu, je víc.

**Jak hodnotíte státní maturity?**

My jako gymnázium, myslím, nemáme problém s tím, že by je nějakým způsobem žáci nezvládali. To je spíš ojedinělé a záleží to na jejich přípravě – když se nepřipraví, nedá se nic dělat, maturitu nezvládnou. V čem u státní maturity vidím problém, je to, že vznikala jako jednotná koncepce a najednou se začínají ozývat hlasy, že odborné školy by to měly mít jinak, že by mělo být například víc druhů maturit. Myslím si, že to neodpovídá původní myšlence. Pokud chceme státní maturitu, tak ji nechme. Ale školy, které s tím mají problém, a v nichž žáci nejsou schopni maturitu udělat, ať mají jiný typ závěrečné zkoušky, ať ji nazvou nějakým jiným způsobem. Mně osobně přijde zbytečné budovat koncept jednotné zkoušky a pak z něj dělat spoustu výjimek. A podobný problém existuje vlastně i u přijímacích zkoušek, kdy ministr zrovna letos po přijímačkách prohlásil, že zvažuje jejich jednotnou podobu. Zase může vzniknout jednotný systém, který bude mít výjimky pro tyhle a tyhle školy. K čemu to potom je? Navíc všechno stojí spoustu peněz a také administrativa neuvěřitelným způsobem narostla oproti tomu, co bylo dřív.

**Máte kvůli tomu na škole nějaké speciální pracovníky?**

Nemáme. Spíš jsou zatíženi navíc stávající zaměstnanci. Dřív byl na jednoho žáka jeden papír, teď se jedná o podstatně vyšší číslo. Většina pracovníků prošla nějakým školením, aby mohla na státních maturitách pracovat. Máme tu lidi, kteří jsou proškoleni třeba jako komisaři maturitních zkoušek nebo jako zadavatelé či hodnotitelé.

**Vraťme se k přijímačkám, které už jste okrajově zmínila. Jak letos na gymnáziu dopadly?**

Na víceletém gymnázium otevíráme příští školní rok jednu třídu, to znamená, že jsme do budoucí primy přijímali třicet žáků. Hlásilo se nám jich čtyřicet sedm. Co se týká čtyřletého gymnázia, tam jsme měli přihlášenou necelou stovku zájemců a bereme šedesát do dvou tříd. Všechny třídy máme naplněné, ale na počtech přihlášených se letos hodně podepisuje pokles demografické křivky v období jejich narození. Ještě dva tři roky bude dětí v regionu méně, pak se to zlepší. Ale počtů, které byly dříve, už asi nikdy dosahovat nebudeme vzhledem k vývoji porodnosti v České republice.

**Je možné, že byste v budoucnu kvůli tomuto poklesu jednu ze tříd na vyšším gymnáziu úplně zrušili?**

To doufám nehrozí. Letošní rok je dno, co se týká demografické křivky. Pro další období by měl následovat mírný růst. 

### Změny na gymnáziu

**Na boskovickém gymnáziu pracujete od roku 2003, kdy jste nastoupila jako učitelka. Teď už jste v jiné pozici a navíc se v úplně jiné pozici v nejbližší době ocitnete, ale přesto: Jak hodnotíte vývoj této školy za těch víc než deset let?**

Když začnu s tím, co je vidět opravdu na první pohled, je to vybavenost školy. Když jsem nastoupila, bylo tady pár počítačů a učitelé je neměli téměř vůbec. Dneska si troufám říct, že většina učitelů už má k dispozici notebook a všechny učebny na gymnáziu kromě dvou jsou vybaveny dataprojektory, takže učitel může přijít, zapojit si počítač a využívat jej aktivně ve výuce. V této oblasti je změna oproti roku 2003 nejviditelnější. Mezi další patří například vybudování poradenského pracoviště, které oceníme my zaměstnanci a doufám i žáci. Pak tady máme samozřejmě spoustu nových kolegů, což je další věc – pedagogický sbor se postupně omlazuje. A co se týká žáků… Vždycky panuje takový ten názor, že současná mládež je ta nejhorší. Ale já si myslím, že to není pravda. Pořád jsou to děti, které mají svoje problémy a my pak s nimi asi taky, ale nemyslím si, že by to byl nějaký třeba úplně radikální propad. Souvisí to právě hodně s celkovou proměnou společnosti.

**Mládež v současnosti žije v úplně jiném světě, je asi logické, že se mu přizpůsobuje.**

Ta změna samozřejmě hodně souvisí i se zmíněnou technikou. V roce 2003 se zde žáci nemohli připojit na WiFi, neměli tablety a dotykové telefony a nemohli si vyhledávat informace. Dneska to jde a oni toho využívají v dobrém, ale i v tom záporném slova smyslu. Třeba hodně času tráví na sociálních sítích na úkor bezprostředních kontaktů mezi sebou, což je podle mě škoda. Mají samozřejmě nějaký svůj svět, kterému my ne úplně vždy můžeme rozumět, ale musíme se o to snažit.

**Vy sama máte dvě děti. Chystají se na boskovické gymnázium?**

To uvidíme, protože syn je zatím ve třetí třídě a dcera v první. Až budou v páté, zhodnotíme jejich výsledky a podle toho se uvidí. Neberu to tak, že by nutně museli skončit na gymnáziu. Myslím si, že je potřeba najít místo, kde bude dítě hlavně spokojené. Gymnázium určitě není jediná cesta.

**Za posledních několik let na gymnáziu vznikla spousta novinek – od zamčených vchodových dveří přes počítači vybavené předaulí až po zrušení vrátnice. Jak se na ně díváte a jsou mezi nimi nějaké, které byste ráda vrátila do původní podoby?**

Pokud chceme žáky připravovat na reálný život, nemůžeme svět okolo ignorovat. Nemůžeme ignorovat, že technika jde neuvěřitelným způsobem dopředu a být tady ve své bublině gymnázia, staré krásné budovy. Řada změn, které se tu udály, měla nějaké opodstatnění, ať už je to třeba bezpečnější přístup do školy nebo fakt, že se tady nemohou pohybovat cizí osoby. Obecně si nemyslím, že bych něco z tohoto chtěla vyloženě vracet zpátky. Co ale plánuji, jsou nějaké organizační změny, u nichž naváži na něco, co tady aktuálně poslední čtyři roky neprobíhalo.

**Můžete uvést nějaký příklad?**

Jsou to například prostředky k zefektivnění komunikace mezi námi pedagogy, něco v tomhle duchu. Ráda bych však tyto novinky prvně představila pedagogům, aby se to nedozvěděli z novin, takže si to nechám na později. Přijde mi to vůči nim férovější.

### Alena Svanovská

vystudovala matematiku a základy společenských věd na Masarykově univerzitě v Brně. V roce 2003 nastoupila jako učitelka na boskovické gymnázium, odkud po několika letech odešla na mateřskou. Do školy se vrátila v roce 2008, kde poslední čtyři roky kromě postu kantorky zastává i funkci výchovné poradkyně a je součástí vedení ústavu. Od prvního srpna nahradí na pozici ředitele školy Jaromíra Fialu potom, co letos v květnu zvítězila ve výběrovém řízení. Má dvě děti a žije v Boskovicích. Ráda čte, hraje s rodinou golf a cestuje.