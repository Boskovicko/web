---
title: Ve Vískách připravili pro děti farní den
authors: František Staněk
category: napsali nám
tags: Vísky 24-2014 
---

Vísecká farnost slavila první červnovou neděli 6. Farní den. Ve 13 hodin začal mší svatou, po níž následovalo odpoledne plné různých soutěží, kvízů a her.

Velmi působivé bylo provedení dětské opery autorů Šípa a Svěráka s názvem Červená karkulka. Mladí zpěváci zpívali jako o život. Velký aplaus provázelo dvojí vystoupení taneční skupiny Bez dechu z Letovic, která nedávno získala první místo v celostátní soutěži v Praze. Na vedlejším podiu průběžně probíhala tvůrčí dílnička. Při malování na obličej se děti proměnily v různé pohádkové bytosti nebo si mohly pomalovat svoje trička nebo vybarvit omalovánky. Ti nejmenší měli připravený dětský koutek, skákací hrad a trampolínu. Při závěrečném společném focení všechny účinkující děti dostaly mimo sladké odměny i bublifuky a celé podium se proměnilo v bublinkovou show. Pořadatelé připravili bohaté občerstvení a díky ochotným sponzorům i pěknou tombolu. Počasí sice moc příznivé nebylo, ale pod velkými stany to bylo dobré.

Je velmi potěšitelné, že je v našem farním společenství tolik šikovných a obětavých lidí, kteří jsou ochotni obětovat část svého osobního volna pro druhé.