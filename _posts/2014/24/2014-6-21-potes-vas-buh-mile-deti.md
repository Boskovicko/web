---
title: Potěš vás Bůh, milé děti
authors: Jitka Melkusová
category: publicistika
tags: 24-2014 
---

Neumí gramatiku, nikdy z něho nebude novinář, usoudila školometsky někdy na konci vlády soudruhů jedna učitelka češtiny a odmítla dát doporučení ke studiu na vysoké škole jednomu kolegovi. Stejně jako jí podobní v té době soudila, že psát do novin je především o gramatice. Je to již více než pětadvacet let a kolega stále pracuje v televizi, dnes již ve vedoucí pozici. Pro méně poučené – chyby opraví kdokoliv, ale schopnost vyhledat informace a dát je do souvislostí, to je to pravé umění novináře. Myslím dokonce, že je to nadání, dar.

Co potom slovo mluvené, nesepsané. Projev takzvaně spatra. Víme z historie, jaké umí divy. Věčná škoda, že naše školství dosud neucítilo potřebu učit slovní projev, rétoriku. Trénink této schopnosti stejně jako hudby, ladného pohybu či krasopisu by měl být přinejmenším stejnou samozřejmostí jako memorování neměnných dat, neboť slouží rozvoji osobnosti více než data uložená v hlavě.

Má-li člověk správně mluvit, musí být účasten správnému mluvení a samozřejmě číst. Jen tak se v něm usadí schopnost mluveného projevu, správného po všech stránkách a samozřejmě smysluplného. 
Moje malá babička, která se narodila ještě v předminulém století v kraji pod Beskydy, vychodila jen pár tříd obecné školy. Její jazyk by přesto mohl být předmětem výuky na vysoké škole. Jeho čistota byla stejně přirozená jako intonace. Nejčistší čeština z moravského venkova. Přitom šlo pouze o nářečí. I malohanáčtina je nádherné nářečí. Musí se ale užívat v původní formě, jinak jde o slovní matlaninu.

Jako puberťáci jsme soutěžili v reprodukování Pábitelů, textu bez teček Bohumila Hrabala. Samozřejmě zpaměti. Poté, na střední škole, jsme se bavili rozvojem hantecu, dnes již vědecky zkoumaného argotu. Pojmy, jako třeba Futr bóda na oltecu, by zřejmě bez správného jazykového základu vzniknout nemohly. Šlo o hru se slovy, jejich tvary, významy a dále o vhled do dalšího než mateřského jazyka.

Vnučka, nedávno slavnostně vyřazená ze školky, obdržela knížečku, v níž se mimo jiné praví – umím požádat a poděkovat, umím říct, že se mi něco nelíbí. Znamená to, že absolvent takzvaně předškolního vzdělávání umí formulovat a správně pojmenovat své potřeby. Stejně jako je člověk učící se cizí jazyk vděčný za každé opravení případné nesprávné formulace, i děti zcela samozřejmě opravujeme při použití nesprávných slovních tvarů. Tak by to mělo být samozřejmostí v průběhu celého vzdělávání – použiješ špatný tvar, jsi opraven. Samozřejmě až do doby, kdy přichází místo upozornění hodnocení. 
Škola na Komenské, Sušilové či Hybešové je jen slabý odvar toho, co musejí dnes poslouchat děti v mateřské škole z úst některých svých pedagogů. Pavlíku Lujkuj, Trnečkuj, či Kolářuj, potěš vás Bůh!