---
title: Minulý týden přinesl teplotní rekordy
authors:
    - Petra Bílá
    - Andrea Šrámková
category: zpravodajství
tags: Boskovicko 24-2014 
---

Teploty trhající rekordy, srážek poskrovnu, rozpraskaná půda, prosychající trávníky, zahrádky i pole, v některých obcích zákaz napouštění bazénů, tak vypadal minulý týden nejen na Boskovicku. Teploty se tento týden už budou pohybovat těsně nad dvacítkou, nicméně ani následující dny moc vody nenaprší.

Minulý týden přinesl hned několik dní po sobě nové teplotní rekordy počínaje osmým červnem, kdy na klimatologické stanici v Protivanově naměřili 28,7 °C. V pondělí devátého to už bylo 29,1 °C a v úterý dokonce 30,4 °C. Rekordní byla ještě i středa, k 11. červnu 2014 si totiž meteorologové připsali 30,1 °C, pro 12. června zůstává nejvyšší naměřenou teplotou hodnota 24,9 °C z roku 2003.

Teplé počasí navazující na brzký nástup léta se negativně podepsal na stavech vodních zdrojů. Lidé zalévají trávníky, napouštějí bazény. Kvůli letošní mírné zimě a nedostatku srážek se navíc nestačily doplnit zásoby podzemní vody. „V oblastech, kde jsou nedostatečné vodní zdroje, je třeba brát ohled na ostatní spotřebitele. Doporučujeme, aby lidé rozložili napouštění bazénu na více dní, mimo víkend a vždy o tomto plánu informovali provozovatele. Obecně jsou problematické lokality, kde je místní vodovod se slabým zdrojem vody, neexistuje napojení na skupinový vodovod s dostatečnou kapacitou vody. K tomu se pak přidá skokový nárůst spotřeby způsobený napuštěním bazénů. Problémy mohou nastat třeba ve Velké Roudce, Okrouhlé, Kořenci, Benešově, Krhově, Nýrově. Dále v Drnovicích, Voděradech, v Sulíkově, Vranové, v Lysicích nebo Újezdu u Boskovic,“ vyjmenoval Pavel Mikulášek, výrobně technický náměstek z boskovické divize Vodárenské akciové společnosti. Podle něj se tyto lokality každoročně opakují. „Ideální řešení je poměrně jednoduché. Napojení na skupinový vodovod s dostatečnou kapacitou vodních zdrojů. Naposledy bylo provedeno v Paměticích, připojení na stejný skupinový vodovod se dokončilo i ve Vanovicích, kam dodáváme vodu pro dokrytí potřeb v zásobování. Projekčně se obdobné řešení připravuje pro Okrouhlou,“ objasnil Mikulášek.

Zemědělci doufají, že na začátku prázdnin se změní charakter počasí. V opačném případě by mohla být ohrožena letošní úroda obilí. „Teď v polovině června je to v pořádku. Děláme sena. Nějaké srážky byly, ty nám pomohly. I když deficit vody je a je celoplošně. Pokud nenaprší a nebude voda, jak se začnou nalévat zrna, tak se zrno nenalije, v polovině července už nám voda nepomůže,“ sdělil Ladislav Menšík z Agrospolu Knínice.  