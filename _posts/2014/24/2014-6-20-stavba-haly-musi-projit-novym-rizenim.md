---
title: Schválená změna stavby sportovní haly musí projít novým řízením
authors: Tomáš Trumpeš
category: zpravodajství
tags:
- Boskovice
- sportovní hala
- 24-2014 
---

Nekonečný příběh stavby sportovní haly na Slovákově ulici v Boskovicích se opět komplikuje. Boskovické zastupitelstvo sice schválilo navýšení ceny, ale stavební úřad naznal, že změny stavby jsou natolik významné, že je třeba zahájit řízení o povolení změny stavby. A do tohoto řízení mohou opět vstoupit majitelé sousedních nemovitostí.

„Původně město předpokládalo, že legalizace úpravy projektové dokumentace proběhne zápisem Stavebního úřadu do stavebního deníku. V tomto případě se mohlo po ukončení jednacího řízení o ceně víceprací a termínu výstavby haly s dodavatelskou firmou IMOS ihned pokračovat ve stavbě. Stavební úřad v Boskovicích však naznal, že změny stavby před dokončením by se mohly také dotýkat sousedních nemovitostí, proto zahájil řízení o povolení změny stavby před dokončením i se všemi majiteli sousedních nemovitostí. Dokud nebude toto řízení v zákonných lhůtách ukončeno, nelze ve stavbě pokračovat,“ vysvětlil situaci vedoucí majetkového odboru boskovického městského úřadu Pavel Musil.  Délku řízení nelze předem přesně stanovit, může trvat týdny, ale také měsíce. A vzhledem k tomu, že obyvatelé sousedních nemovitostí nejsou výstavbě sportovní haly nakloněni, lze očekávat spíše delší variantu. „Vnímáme to tak, že by se stavba měla zastavit,“ vyjádřil se k novému řízení stručně Vladimír Valtr, který se proti záměru vybudování haly na Slovákově ulici stavěl od počátku.
