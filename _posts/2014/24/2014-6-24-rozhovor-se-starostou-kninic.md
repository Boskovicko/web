---
title: „Největší pozitivum naší obce je, že skutečně žije,“ říká starosta Zdeněk Kříž
authors: Jitka Melkusová
category: zpravodajství
tags: Knínice rozhovory 24-2014 
---

Dynamický rozvoj své firmy, ale i poměrně dynamický rozvoj obce, v níž je čtvrtým rokem starostou, má za sebou Zdeněk Kříž, neuvolněný starosta Knínic. „Hodlám pokračovat,“ odpověděl na otázku, zda bude opět kandidovat na starostu obce. „Je rozdělaná spousta akcí, je třeba dořešit poměrně komplikované záležitosti. Nechci odejít od rozdělané práce. Nevidím nikoho, komu bych to všechno mohl předat a hlavně mám představu o řadě dalších projektů, které obec mohou posunout,“ doplnil s poukazem na známou skutečnost, že na vesnici není práce pro obec o politice. Proto si dal za úkol, že v příštím volebním období chce vedle sebe někoho, koho do záležitostí vtáhne, aby na jeho práci mohl navázat. „Nepotřebuju k životu pozici na obci, mám se kam posunovat ve své firmě a navíc život není pouze o práci a nějakých postech. Chci jen práci dodělat, ještě mě to pořád baví a myslím, že mám obci co přinést“ uzavřel.

Starosta je hrdý na skutečnost, že obec rámcově hospodaří s vyrovnaným rozpočtem okolo 15 milionů a každý rok uzavírá s přebytkem minimálně 5 milionů korun. „Finančně nemáme problém, daří se nám. Hlídáme si pečlivě dotační výzvy a peníze přicházejí. My se na většině akcí jen spoluúčastníme povinným podílem. Za poslední léta tak obec řešila více než dvě desítky dotačních žádostí a vylepšila si vlastní finance o více než 15 milionů korun,“ uvedl Zdeněk Kříž. A tak se současná radnice může pochlubit rekonstruovaným sportovním areálem s hřišti, revitalizovanou školou, budovou obecního úřadu, kulturním domem, dále zásadní obnovou zeleně školní zahrady, hřbitova, intravilánu obce, ale i masivní výsadbou alejí mimo obec, v jejím extravilánu, dále obnovou ovocných sadů na Kalibardce a Hájku. „Místní přírodní prostředí, včetně územních systémů ekologické stability, máme vyřešeno,“ pochlubil se starosta s tím, že zřejmě měli velké štěstí, když využili možností dotací a našli projektantku, s níž si padli do noty. Jana Janíková, obohacená významnými zkušenostmi třeba i z hlavního města, přijala práci pro vesnici jako výzvu. „Svojí vizi nedávala víc než deset procent. Mě ale zaujal její přístup, nadchla mě jednoduchost a přímočarost. No a pak jsem to dokázal i obhájit a prosadit,“ uvedl Zdeněk Kříž. Přesto začátky kácení, například vzrostlých lip na návsi, nebyly přijímány s nadšením, kdo dokáže dohlédnout padesáti a více let? „Lidi ale pochopili, dnes už nemáme negativní ohlasy,“ vzpomněl Kříž s tím, že na návsi je dnes více stromů, než bylo původně.

Obec také využila schopnosti projektantky orientovat se v environmentálním systému výuky dětí a z její ruky vznikla dvě dětská hřiště a zázemí pro lesní mateřskou školku. „Vše máme hodně atypické, jsme jako průkopníci,“ popsal s nadšením Kříž.
Bez nového územního plánu, k němuž se přidaly komplexní pozemkové úpravy, by rozvoj obce mohl být problém. Dnes je ale připraveno osm stavebních míst u nádraží, 12 domů se vystavělo v Padělkách a staví se i individuálně. Každý rok v obci opraví dvě cesty a chodníky za dva až tři miliony.

Velmi hrdý je starosta na spolky. „Za podporu v řádech tisíců získáváme pro obec mnohem vyšší hodnoty,“ pochlubil se Kříž. TJ Malá Haná si s podporou MAS Boskovicko plus vybudovala klubovnu a venkovní fitnes, spolek Knínice 1078 klubovnu v kulturním domě a přírodní střelnici. „Je to tak, že mladí zůstávají, přicházejí noví. Dnes mají Knínice už přes 900 obyvatel. Spolky jsou funkční, lidé se zapojují do života obce,“ pyšní se starosta. Ví o čem mluví. Obec ještě nedávno neměla lidem co nabídnout. Dnes je hotová infrastruktura, plnohodnotná funkční škola, tři třídy mateřinky a buduje se obecní lesní školka. „Zajděte se podívat v pátek odpoledne na fotbalové hřiště,“ vybízí starosta. Šedesát dětí místních a z okolních vesnic tam trénuje na trávě. „A nejenže jsme opravili sokolovnu. Každý rok je tam šest až sedm plesů. A lidi na ně chodí a rádi,“ pochlubil se Kříž dále. Chválí i včelaře, hasiče, myslivce, farní společenství. „Samozřejmě, něco nás to taky stojí, pomáháme třeba s administrací projektů, řadu akcí jsme přímo zavedli a pomáháme s organizací, ale stojí to určitě za to,“ naznačuje filozofii zastupitelstva starosta.

Jak všechno s takovým optimismem dokázali? „Jedeme jako firma. Na obecním úřadu se podařilo sestavit velice produktivní tým. Chápu, že lidem může chybět všeobecná komunikace. Ale nese to tato doba. Výzvy vyžadují rychlé reakce. Jsem si vědom toho, že zde může být slabé místo našeho fungování, ale v tomto světě to zatím jinak nejde, tedy pokud chcete v reálné době dosahovat výsledků,“ přiznal slabinu úspěšný starosta.

Právě schopnost rychlého vyhodnocení situace, správného rozhodnutí a odpovědnost nese „jistotu“ pro třicítku zaměstnanců Křížovy firmy Sulkom maximálně na půl roku dopředu. Přesto Knínice pozvedl i tím, že vybudoval v obci sídlo dvěma rodinným firmám s názvy Sulkom a Stomatologie Aglaia. Firma Sulkom, která se původně zabývala pouze dodávkami okenních výplní, rozšířila své směřování i na kompletní stavební dodávky. Ve dvou ze tří zubních ordinací v přízemí se dnes již naplno pracuje.