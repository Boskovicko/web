---
title: Živí se naším strachem
authors: Jitka Melkusová
category: publicistika
tags: 8-2014
---

Umřeš hlópá, říkával mi kamarád, když jsem už jako dospělá nechtěla či neuměla pochopit špatnosti tohoto světa. Musíš to vědět, říkal později jiný, když jsem si zacpávala uši před informacemi ze sféry konspiračních teorií, budeš připravená, líp se můžeš bránit. Moje dušička ale nechtěla slyšet špatné zprávy, odmítala žít ve světě mocichtivých a mamonářů.

Představ si to nejkrásnější místo, které jsi kdy zažila a přenes se tam. Vychutnávej si ten pocit svobody, volnosti, klidu a důvěry. Jsi tam a je ti krásně. Kráčíš tou krajinou a volně a radostně dýcháš, navozuje terapeut atmosféru, s jejíž pomocí dosáhne člověk uvolnění a nalézá cestu k meditaci.

S čím kdo zachází, tím taky schází, říká prastaré přísloví. Žijeme ve světě, který jsme si stvořili. Někdo vidí krásu a radost, jiný bolest a zmar. Jeden ze zákonů vesmíru říká, že stejné přitahuje stejné.

Kdysi, před více než tisíciletím, jistí mniši dostali od svého panovníka pozemky. Ale jaké! Bažiny a neproniknutelný les. A přijali závazek, že se budou starat o duchovní očistu svého mecenáše. On bojoval, zabíjel, dobýval nová a nová území, podváděl, oni četli knihy, psali a modlili se nejen za něj. A jen tak mimochodem proměnili neúrodnou bažinu v překrásné území, kam za nimi přicházeli lidé pro duchovní očistu a potěchu.

Takové území není jediné. Může být a je jich mnoho. Lidé mohou místa prosvětlovat, ale i zatemňovat. V krajině člověk potkává nejen drobné sakrální stavby, jako jsou boží muky, kříže, potkává i obrázky, ikony, jen tak pověšené na stromech, ozdobené, se svíčkou. Vždy jsou to místa půvabná, starý strom vybízející k zastavení, spočinutí, pobytí. Člověk se zde prostě cítí dobře. Měl to štěstí, že zachytil energii, již tu vydal někdo před ním, oslovila ho, přitáhla. A sám zde zanechá svou. Kultivuje ji svou přítomností a pocity. A ona zde zůstává, nechává se kultivovat a oblažuje další.

Jsou lidé, kteří neznají temná místa. Zřejmě jen proto, že sami temní nejsou. Jiní je zas identifikují, ale nenavštěvují. Bývalo ve středověku pravidlo, že na místa, kde se pachatel dopustil nějakého temného činu, musel umístit smírčí znamení – kámen, kříž jako pokání. Místo očistit.

Člověk má vždy volbu. Může zemi, krajinu, domov kultivovat, prosvětlovat, přetvářet do krásy, vytvářet místa, kde je každému dobře. Může ale zemi, krajině, bránit v přirozeném procesu, kolem sebe vytvářet nepořádek, vyvolávat chaos, zmatek.
A je na každém z nás, kterou možnost si vybere. Je třeba jen vědět, že kultivací sama sebe a svého okolí, až tam, kam naše síly sahají, ovlivníme víc, než tušíme. A to tím směrem, který udáváme. Stejné platí o destrukci. Nemoci duše a temnota tu budou stále, každý sám za sebe však podporuje či nedovoluje jejich rozpínání. Čím se živí? Naším strachem.