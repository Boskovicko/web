---
title: Finanční plán nemocnice projedná dozorčí rada
authors: Marek Osouch
category: zpravodajství
tags: Boskovice nemocnice 8-2014
---

Rada města vrátila nemocnici k přepracování finanční plán mzdových prostředků na letošní rok. Znovu jej projednávala desátého února, nicméně stále nerozhodla. Projednáním finančního plánu pověřilo vedení města dozorčí radu. Stále tak není jisté, jestli se budou v nemocnici snižovat mzdy.

Na přelomu ledna a února požadovali radní doplnění finančního plánu o srovnání s předchozími roky. Desátého února jej dostali s požadovanými údaji, starosta Boskovic Jaroslav Dohnálek však přiznal, že radní měli k finančnímu plánu komentáře. „Ještě než ho rada města odsouhlasí, tak musí být dán k posouzení a projednání dozorčí radě. Pak bude znovu projednán a věřím, že také definitivně schválen na valné hromadě, tedy radě města,“ uvedl Dohnálek s tím, že není schopen časově určit, kdy by mohlo ke schválení dojít. „Dali jsme úkol jednateli nemocnice, aby oslovil předsedu dozorčí rady a ten, aby svolal tuto radu na jednání,“ dodal.

Člen dozorčí rady František Jimramovský prozradil termín jejího jednání. „Je plánováno na týden po 24. únoru. Dozorčí rada bude finanční plán projednávat za účasti vedení nemocnice,“ upřesnil Jimramovský. Dalšími členy dozorčí rady jsou Miroslav Klíma, Jan Machač, Radek Bousek, Andrea Novosadová a Bořek Semrád. 

Jednatel boskovické nemocnice Dan Navrátil se vyhnul odpovědi na otázku, zda se v předloženém finančním plánu počítá s nižšími mzdami. „Celý finanční plán budeme ještě projednávat s dozorčí radou a opětovně s radou města, takže ještě může docházet k dílčím úpravám. Na otázku proto nelze odpovědět,“ prohlásil Navrátil.