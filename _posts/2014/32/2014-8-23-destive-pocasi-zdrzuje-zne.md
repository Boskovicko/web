---
title: Deštivé počasí zpomalilo průběh žní, sklizena ještě není ani polovina úrody
authors: Petra Bílá
category: zpravodajství
tags: Boskovicko 32-2014 
---

Počasí se zatím vyvíjí úplně opačně, než jak potřebují zemědělci pro dobré výsledky žní. Když potřebovali vláhu, aby se zrno nalilo, bylo sucho. Teď, když chtějí sklízet, zase prší. Obilí a půda jsou mokré, a tak kombajny do polí nemohou a průběh žní se pozdržel. Do konce prázdnin, nejpozději první zářijový týden, by však zemědělci chtěli mít sklizeno.

Přesto to podle Marcely Pokorné z Okresní agrární komory v Blansku letos vypadá spíše na příznivý výsledek žní. „Zatím jsou výnosy lepší než loni. Teď jsme v půlce žní, uvidíme, jaké bude dál počasí. Dost těžko se odhaduje, jak nakonec skončíme,“ naznačila ředitelka okresní agrární komory. Přidala čísla, která shrnují průběh žní a výnosy zemědělců. „Řepku máme sklizenou z devadesáti sedmi procent. Výnos je čtyři tuny na hektar, což je pěkný výsledek. Obiloviny jsou zatím svezeny ani ne z poloviny. Celý sklizený je zatím jen ozimý ječmen, tam jsou výnosy 5,7 tun na hektar. Pšenice ozimé je sklizeno čtyřicet procent s výnosem šest tun na hektar, to je také dobré. Pšenice jarní mají zemědělci požato dvacet procent, tam je zatím výnos tři a půl tuny. Ječmen jarní je výnos 5,9 tun na hektar, to je více, než loni. Žito je sklizeno z dvaceti procent, výnos je 6,3 tun a hektar, oves jsme zatím nesklízeli. Všechny výnosy, kromě pšenice jarní, jsou vyšší než loni, takže problémy z mého pohledu vůbec nejsou,“ konstatovala Marcela Pokorná.

Zato zemědělci na průběh počasí spílají. „Zbývá nám sklidit asi pět set hektarů obilovin. Pokud bude hezky, máme hotovo za čtyři dny. Ale pokud bude pokračovat deštivé počasí, tak se to bude táhnout. A kvalita obilí půjde dolů. Vlhko přeje rozvoji plísní, houbaři jsou nadšení, ale pro nás je to pohroma. Vypadá to tak, že to kvalitativně skončí v krmném obilí,“ uvedl agronom z letovického Ledeka Stanislav Šaršon.

 Přibližně v polovině žní jsou v zemědělském družstvu Benešov Skály. „Předpokládám, že se to protáhne až do konce srpna, protože předpověď není příznivá ani na víkend ani na začátek příštího týdne. Když je to takové promáčené, tak to neschne a nedá se vůbec nic dělat. Počasí se vyvíjí přesně obráceně, než bychom potřebovali. Na začátku se výnosy rýsovaly celkem dobře, ale počasí s tím začíná cvičit, kvalita i výnosy jdou dolů. Obilí se zalamuje, padá na zem, prorůstá to, je nekvalitní a cena půjde dolů,“ popsal agronom Jaromír Žáček.

Podle statistik Ministerstva zemědělství je průběh žní v Jihomoravském kraji o něco v předstihu oproti jiným regionům republiky. Při porovnání s loňským rokem, se letošní žně jeví lépe, k aktuálnímu datu je výrazně vyšší průměrný výnos než ve stejném období loňského roku. 
