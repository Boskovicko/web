---
title: Prázdniny jako vždy ukončí Happening v boskovickém letňáku
authors: Tomáš Trumpeš
category: kultura
tags: Boskovice koncerty 32-2014 
---

Jubilejní desátý ročník rozloučení s prázdninami v letním kině se koná jako vždy poslední srpnovou sobotu, tedy 30. srpna od 15 hodin. Akci nesoucí název Boskovický Happening vol. 10 připravuje boskovické kino Panorama a místní parta DJs Basssheriff Sound Crew.

„Boskovický happening si klade za cíl prezentovat místní kulturu a nabídnout nejen mladým lidem uvolněné sobotní odpoledne v areálu letního kina. Happening je akce, která nemá žádné striktní ideály a není nijak žánrově omezena,“ popsal za pořadatele DJ Áma.

V letním kině se také letos představí několik kapel, konkrétně to budou Kosher Trio, Los Latinos, 3 Vibrators, Persian Flaw a Kursk.sk. Kromě toho zahrají DJ’s Bambam, Wampa, Klait, Amma, Eski a Johnyx.

Součástí programu bude jako vždy také turnaj ve fotbálku o ceny, bar/gril Gentleman, kafírna Dogvill, dětský koutek s trampolínou, palačinky z Kafe za rohem a další lákadla.