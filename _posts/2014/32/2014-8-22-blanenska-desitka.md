---
title: Většina startovních čísel Blanenské desítky už má své majitele
cover-photo: http://i.imgur.com/arOoCQP.jpg
authors: Lubomír Slezák
category: sport
tags: 32-2014 
---

V neděli 14. září Blansko poprvé zažije závod běžců a jezdců na koloběžkách i na inlajnech. Celodenní sportovní festival pro rodiny s dětmi a sportovce všech výkonností – to je totiž Blanenská desítka. Měsíc před startem už se přihlásilo téměř 400 účastníků, do naplnění kapacity zbývají ještě dvě stovky míst.
„Blanenská desítka je určena hlavně pro lidi, kteří mají rádi pohyb a chuť hromadně si zasportovat v běhu, in-line nebo na koloběžkách. Padesát procent veškerého času Blanenské desítky budeme věnovat dětem a jejich závodům,“ popisuje ředitel závodu Tomáš Mokrý.

K dětským kategoriím dostávají pořadatelé také nejvíc dotazů. Rodiče zajímá, jestli může v kategorii odrážedla na 200 m jet i dítě na koloběžce, sportovce zase, jestli mohou absolvovat všechny tři závody. „Ty nejmenší děti jedou na odrážedlech, ty, co to zvládnou, můžou samozřejmě na koloběžce. Co se týká startu ve více závodech, je to možné, ale pokaždé se platí startovné,“ vysvětluje Mokrý. Děti ve všech disciplínách na trati 200 m dostanou medaili.

Blanenská desítka uzavře na jeden den část hlavního silničního tahu Blanskem, ulici Poříčí. Startuje se u mostu na Sportovní ostrov Ludvíka Daňka, prezentace a zázemí bude v hale ASK Blansko, ta se pro příchozí otevře v neděli 14. září v 9 hodin. Důležitá informace je také ta, že si účastníci mohou zdarma zapůjčit závodní koloběžku. Podrobnosti najdou na webu [blanenskadesitka.cz](http://www.blanenskadesitka.cz/).

Kapacitu závodu určili organizátoři na šest set startovních míst. On-line registrace končí 3. září, na místě bude možné přihlásit se pouze v případě volných startovních čísel. Součástí Blanenské desítky může být i ten, kdo nebude startovat v žádném závodě. „Staňte se třeba dobrovolníkem, stačí vyplnit formulář na webu nebo prostě přijďte fandit přátelům. Koncem srpna také připravujeme pro facebookové fanoušky soutěž o lístky na Pivní pouť v Černé Hoře a pětilitrové soudky piva. Sledujte nás na [Facebooku](https://www.facebook.com/blanenskadesitka),“ doplňuje Tomáš Mokrý.