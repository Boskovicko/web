---
title: Němčické kolo Velké ceny Blanenska v požárním útoku zná své vítěze
cover-photo: http://i.imgur.com/sZRYmDu.jpg
authors: Bronislava Zhořová
category: sport
tags: Němčice 32-2014 
---

V pořadí již 10. kolo Velké ceny Blanenska, seriálu soutěží v požárním útoku, proběhlo v neděli 10. srpna v areálu němčických dobrovolných hasičů. Počtem účastníků se tato soutěž v letošním roce řadila k nejlepším, protože startovní pole čítalo 35 mužských a 15 ženských družstev.

Na travnaté rovinaté a dostatečně široké trati u rybníka jako první startovali muži a hned od začátku padaly velmi solidní časy. Trojici nejrychlejších tentokráte tvořila družstva z Brodku u Konice z Prostějovska, z Radostína nad Oslavou ze Žďárska a ze Sychotína z okresu Blansko, kdy Brodek u Konice za čas 17,83 s obsadil třetí místo, Radostín nad Oslavou místo druhé s časem 17,73 s a Sychotín místo první za čas 17,27 s.

V ženské kategorii celou soutěž jednoznačně ovládla domácí děvčata, která hned prvním ženským útokem soutěže nastavila pomyslnou laťku tak vysoko, že ji již nikdo nepokořil. Němčice tedy s časem 17,31 s celou soutěž vyhrály, hned za nimi se umístil Krokočín z okresu Třebíč za konečný čas 17,63 s. Stupně vítězů doplnila Černá Hora s časem 18,67 s.

Velká cena má nyní naplánovánu delší přestávku, předposlední, tedy 11. kolo Kvasar cupu Velké ceny Blanenska v požárním útoku proběhne až 13. září na nové hasičské dráze v Ostrově u Macochy.  