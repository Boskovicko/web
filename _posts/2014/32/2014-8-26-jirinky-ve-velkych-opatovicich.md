---
title: Ve Velkých Opatovicích opět zavoní jiřinky
authors:
    - Anna Dudková
    - Andrea Šrámková
category: kultura
tags:
- Velké Opatovice
- 32-2014
---

Až tři sta druhů jiřin v pěti stech kompozicích, hudba, módní přehlídka i taneční zábava a navrch ještě jarmark. To vše čeká návštěvníky na sedmém ročníku výstavy jiřin v prostorách Moravského kartografického centra o víkendu 30. a 31. srpna.

„Na Jiřinkové slavnosti přijede letos patnáct vystavovatelů, někteří i ze zahraničí, a představí téměř tři sta druhů jiřinek,“ pozval na slavnosti pořadatel Pavel Ševčík. „Kromě záplavy květů máme připravený bohatý program, zahraje Malohanácká dechovka, bigband z Jevíčka a další kapely. Brněnský salón Dantes předvede v rámci módní přehlídky klobouky a prádlo, takže nikdo se nudit nebude. Proběhne i křest dvou nových odrůd jiřin,“ dodal. Vystavované rostliny bude samozřejmě možné objednat.

Současně bude ve vestibulu kina otevřena výstava o historii jiřin a jejich pěstitelích. Vzhledem k tomu, že letos opatovičtí včelaři slaví 95 let od založení svého spolku, část extpozice připomene i jejich historii. „Výstava bude přístupná v sobotu 30. a v neděli 31. srpna od 9 do 19 hodin, pak až do poloviny září každou neděli mezi 14 a 16 hdodinou,“ uvedla za pořadatele Zdena Budínová.