---
title: Svitávečtí zvou na slavnostní završení projektu propagujícího Löw-Beerovy vily
authors: Anna Dudková
category: kultura
tags: Svitávka 32-2014 
---

Poslední prázdninovou sobotu proběhne ve Svitávce slavnostní ukončení projektu Löw-Beerovy vily, který měl za cíl zvýšit povědomí o těchto stavbách a představit je veřejnosti. 

Löw-Beerovi byli široce rozvětvená židovská podnikatelská rodina, která pocházela z Boskovic. Od 40. let 19. století vlastnili ve Svitávce velkou textilní továrnu, která po svém zakladateli nesla název Möses Löw-Beer. Na začátku 20. století Löw-Beerovi nechali ve Svitávce zbudovat dvě architektonicky zajímavé stavby, tzv. Malou a Velkou vilu. Ve Velké vile dnes sídlí úřad městyse, Malá vila je v soukromých rukou a jsou v ní lékařské ordinace. „Málo známým faktem je, že díky Löw-Beerovým dnes stojí i mnohem slavnější vila Tugendhat. Původní majitelka vily Gréta Tugendhatová je dcera Alfréda Löw-Beera, který postavil Malou vilu ve Svitávce a tato rodina stavbu slavné vily financovala. Další Löw-Beerovy vily se nacházejí v Chrastavci a v Brně na ulici Drobného, kde je vila postavena na opačném konci stejného pozemku jako mnohem slavnější Tugendhat,“ přiblížila historii rodu i budov manažerka projektu Miroslava Holasová, která na projektu spolupracuje s místostarostou Svitávky Jaroslavem Zoubkem.

Projekt, který mapoval Löw-Beerovy vily a vliv rodiny Lőw-Beer na život a zaměstnanost území v 19. a 20. století, bude slavnostně ukončen v sobotu 30. srpna v prostorách Velké vily a v přilehlém parku. Na akci bude představena nově vzniklá kniha, krátký film o rodině Löw-Beerů, propagační letáky a putovní výstava. Dále zde proběhne veřejná konference, na které promluví mimo jiné ředitelka vily Tugendhat Iveta Černá, Petra Svobodová a Jaromír Hanák z Muzea Brněnska. Představen bude také rodokmen Löw-Beerových. John Löw-Beer, jeden z potomků rodu žijící v USA, se dokonce jako zvláštní host slavnosti zúčastní. 

Akce začíná ve 14 hodin, přesný program a více informací o vilách nabízejí internetové stránky projektu [low-beerovy-vily.cz](http://www.low-beerovy-vily.cz/) nebo [Facebook](https://www.facebook.com/pages/L%C3%B6w-Beerovy-vily/551759791588255).