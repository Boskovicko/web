---
title: Kunštátské divadlo LMD vyrazilo za polskými kolegy
cover-photo: http://i.zoul.cz/MYNaHE1.jpg
authors: Tomáš Trumpeš
category: kultura
tags: Kunštát Polsko divadlo 32-2014 
---

Možnost prožít na začátku srpna deset dní naplněných divadelním programem u našich polských sousedů získali divadelníci z kunštátského ochotnického souboru LMD. A to díky česko-polskému projektu EuropejskiMIMOchodem. Vedle LMD se nakonec do projektu zapojili i další divadelníci z regionu.

„Původně mělo jít o setkání dvou divadelních souborů: českého LMD Kunštát a polské Agrafky z města Chmelno. Vzhledem k tomu, že projekt je součástí Mládeže v akci, byl určen jen pro divadelníky do 30 let. A to je hranice, kterou značná část kunštátského souboru již překročila, nedařilo se nám proto naplnit plánovanou kapacitu dvanácti lidí,“ vysvětlila členka LMD Bára Danielová, která návštěvu Polska divadelníkům zajišťovala. Nakonec kunštátští ochotníci nabídli účast také absolventům boskovické Střední pedagogické školy, kde se vyučuje dramatická výchova, a blanenskému divadlu Kolárka. Ke spolupráci s divadelním souborem z Chmelna došlo také díky tomu, že toto polské město je v partnerském vztahu s Letovicemi, kde však aktuálně žádný divadelní soubor nepůsobí.

„Expedice vyrazila v polovině prázdnin vstříc novému dobrodružství, účastníci měli deset dnů na to, aby se seznámili s polskou kulturou, městy a divadly a obohatili se o nové zkušenosti a divadelní dovednosti pod taktovkou profesionálního mima. Herci se naučili mnohým divadelním trikům, kterými se pochlubí v nadcházející divadelní sezóně,“ doplnila Bára Danielová.

Mladí čeští divadelníci strávili čtyři dny pantomimických workshopů ve Varšavě s polským mimem, pantomimickým režisérem a choreografem Bartłomiejem Ostapczukem, dále je čekalo společné česko-polské divadelní tvoření v Chelmnu a Gdaňsku, vzájemné poznávání kultur a hledání cest k vzájemné komunikaci například formou pantomimy.

Zkušenost práce s profesionálním mimem byla podle Ondřeje Audy z divadelního souboru LMD velmi náročná, a to jak fyzicky, tak na soustředění. „Osobně jsem moc rád, že se mi dostalo takovéto příležitosti. Bartoloměj nám ukázal svou zajímavou filozofii estetické práce s lidským tělem a choval se k nám velice přívětivě. Po skončení každé lekce jsme měli nějaký program ve městě. Pátý den jsme se vydali na cestu do Chelmna. Tady byl program už trochu volnější. Každý den jsme chodili do města a předváděli tam to, kvůli čemu jsme přijeli. Pouliční pantomimická improvizace byla zábavná a lidé si ji myslím také celkem užívali. V pátek jsme se jeli podívat do přímořského Gdaňsku, kde jsme zhlédli klasický polský kabaret. V sobotu jsme na náměstí v Chelmnu zahráli krátké pantomimické představení, které jsme měli nacvičené z předchozích dnů. Setkali jsme se s početným publikem. Můj celkový dojem je velmi pozitivní. I přes jazykovou bariéru jsem navázal několik pěkných přátelství a s některými se možná ještě letos uvidím, což mě velice těší. Posbíral jsem velké množství zkušeností, ať už hereckých, jazykových či cestovatelských,“ popsal Ondřej Auda.
