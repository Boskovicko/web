---
title: Slavná boskovická rodačka Ludmila Urbanová slaví sedmdesátiny
authors: Vít Boček
category: publicistika
tags: 32-2014 
---

V těchto dnech slaví sedmdesáté narozeniny významná boskovická rodačka, profesorka Ludmila Urbanová, rozená Hřebíčková. 

Hlavním oborem jejího vědeckého zájmu je angličtina, kterou vystudovala v letech 1961–1966 na brněnské filozofické fakultě. Tam se stala žačkou Jana Firbase, jednoho z nejvýznamnějších českých anglistů, jehož dílo je známé a uznávané i v širším evropském, ba světovém měřítku. Ještě v době studií přijala výzvu k působení na Slovensku, a to na nově vytvořeném anglistickém pracovišti filozofické fakulty v Prešově. Působila zde pak od roku 1965 až do roku 1992. Po návratu do Brna pracovala v letech 1992–1997 na pedagogické fakultě Masarykovy univerzity. Pak se vrátila na svou mateřskou fakultu filozofickou, kde je dodnes činná na katedře anglistiky a amerikanistiky. Kromě působení v Československu absolvovala také řadu pobytů v zahraničí, například v Londýně, Lundu, Vídni či Vratislavi a v posledních letech zejména v Mnichově.

V kariéře vědce mají důležitost také akademické tituly, které jednak svědčí o jeho významu a přínosu pro daný obor, jednak mu otevírají cestu k novým pracovním příležitostem. Ludmila Urbanová postupem času dosáhla téměř všeho, čeho dosáhnout lze: roku 1978 získala titul doktor filozofie (PhDr.), roku 1984 titul kandidát věd (CSc.), v roce 1998 se stala docentkou a konečně roku 2011 profesorkou. Za své zásluhy o rozvoj prešovské anglistiky byla dále v roce 1999 oceněna medailí filozofické fakulty Prešovské univerzity. Za zmínku též stojí, že heslo o naší osobnosti se vyskytuje v nejnovějším vydání proslulé americké encyklopedie *Who is Who in the World* (2013). Ludmila Urbanová je také členkou redakční rady několika významných jazykovědných periodik vydávaných v Brně a Praze.

Ve svém vědeckém díle Ludmila Urbanová nejenom navázala na výzkum svých učitelů, ale byla také úspěšnou propagátorkou nových lingvistických směrů. V osmdesátých letech patřila k prvním jazykovědcům v Československu, kteří se věnovali pragmatice či korpusové lingvistice jakožto speciálním jazykovědným disciplínám. Přivedla ji k tomu spolupráce s předními světovými odborníky na angličtinu, především se Sidneym Greenbaumem z University College v Londýně a s Janem Svartvikem působícím na univerzitě ve švédském Lundu. Ve svých pracích se jubilantka zabývá nejrůznějšími aspekty výzkumu angličtiny, a to spíše její mluvené podoby, především dialogů. Z jejích knižních publikací můžeme zmínit práce jako Stylistika anglického jazyka (Brno 2008), Úvod do anglické stylistiky (Brno 2002) nebo A Handbook of English Phonetics and Phonology (Brno 1998).

Ke krásnému výročí paní profesorce srdečně gratulujeme a do dalších let jí přejeme mnoho sil a tvůrčího elánu.