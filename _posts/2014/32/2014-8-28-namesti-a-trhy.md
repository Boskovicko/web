---
title: Náměstí a trhy
authors: Jitka Melkusová
category: publicistika
tags: trhy 32-2014 
---

Moje vnoučata předškolního věku chodí „na město“. Je to pro ně významný, sváteční pocit. Vysvětluji jim, že chodí na náměstí, že měst je hodně a každé jiné. Ale souhlasím s nimi, že náměstí má výjimečnou roli. Ony tam nacházejí zmrzlinu, mnoho lidí a vnímají ten velký prostor. Jiné je náměstí v zimě, jiné v létě, s kašnami. Jiné je dopoledne, jiné v pozdním odpoledni a pamatuji, že nešťastné bývalo před třiceti lety po 17 hodině. Autobusy odvezly všechny pracující do jejich vesnických domovů a obchody zavřely. Nic nekoupíte, nikoho nepotkáte. Ticho, mrtvo…

Náměstí, kam až historie sahá, vždy bývala centrem, měla roli srocovací, nabízející. Tam (protože jinde prostor nebyl), se veřejnosti oznamovalo, tam se děla sláva, výroční trhy, průvody, tam se korzovalo. Náměstí a jejich tvary vznikaly spontánně, ale také byly projektovány. Prostě proto, že to tak bylo potřeba. Svá srocovací místa mívala i stísněná židovská ghetta, často dokonce projektovaná, jak se lze dozvědět na výstavě v nově otevřeném muzeu na Bílkově ulici.

Na svých cestách po Evropě jsem viděla náměstí ledajaká. Novodobá, ale náměstí historická, to je jiná. Během dne mají několik podob. Brzo ráno se zásobuje, uklízí, dopoledne obchoduje, v poledne obědvá, pak přichází čas na zábavu a večerní posezení. Na rozdíl od ulic jsou vždy plná života, pohybu, cvrkotu, velmi často bez dopravy.

Co ale náměstím nikdy nechybí, jsou lidé sedící před kavárnou a trhovci. Nabízejí se květiny, sezónní zelenina a ovoce, sýry, pečivo. Vždy spolehlivě místní, tradiční. Náklaďáčky naložené koši a bedýnkami přijíždějí časně přečasně z okolí do měst. Včera sklizeno, napečeno, dnes na trhu. Kupují lidé, kupují kavárníci, restauratéři. V poledne pokus o prodej ve slevě, pochodující sýry za babku, pomalu osychající pečivo, haló, kytice pro paní? Poté naloženo na náklaďáčky a odvezeno zpátky k novému zpracování, zkrmení.

Cvrkot se nám na boskovické náměstí vrací. Lavičky pod stromy, zahrádek by mohlo být víc, stačí jen židličky na slunce jak u kafírny, pocit pospolitosti. Kam ale zmizela babka, která ještě v době hluboké totality nabízela majoránku, česnek a kmín? Kde je tradiční produkce venkova – poctivý špenát, kytičky petržele a dalšího koření, košíčky rybízu a angreštu? Což třeba šance ochutnat máslo, sýr a koupit nejlepší? Med, jablka, ořechy… Pamatuji náměstí plné paprik a rajčat ze Slovenska, melounů z Maďarska. Producenty z jižní Moravy a okolí se svými meruňkami, okurkami, bramborami, kteří u svých náklaďáčků ještě loni mívali dlouhé fronty, mají nahradit Farmářské trhy producentů z Opavska s exkluzívním právem na náměstí, kteří mezi sebe nepustí nikoho místního? Proč? Jděte se klouzat, páni radní! 

Před 15 lety jsme dostali nové náměstí, radní se tehdy báli, že ho trhy ušpiní. Ale nač to náměstí tedy máme? Daně platí všichni, nájemní místa také. Tyto peníze na úklid nestačí? Nebo ta práce okolo obtěžuje úředníky? A neplatíme my si je také z našich daní?

Boskovice mívaly kdysi právo čtyř výročních trhů. Sjížděli se na ně prodejci i nakupující ze široka daleka. Bývaly na den sv. Víta (od roku 1463), pondělí po sv. Kateřině (od 1492), pondělí před sv. Václavem (od 1570) a po neděli Devítníku (od 1698). Snad se k nám ve chvíli, kdy se podaří rozluštit časové údaje, zase vrátí. Jistě nejsem sama, kdo si to přeje. A k tomu každý čtvrtek na náměstí…
