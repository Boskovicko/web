---
title: V agrocentru oslaví dožínky
authors: Tomáš Trumpeš
category: kultura
tags: Vísky 32-2014 
---

Již desátou Dožínkovou slavnost pořádají v neděli 31. srpna ve víseckém agrocentru Ohrada, a to ve spolupráci s Okresní agrární komorou a Zemědělským svazem.

„Zahájení dožínkové slavnosti předáním dožínkových věnců proběhne ve 14 hodin, areál bude otevřený již od 13 hodin,“ uvedla za pořadatele Marcela Pokorná z Okresní agrární komory a Zemědělského svazu. V hlavním programu pak vystoupí folklorní soubory Drahan a Drahánek a cimbálová muzika Drahan. Dále se představí žáci blanenské soukromé ZUŠ, kteří si připravili vystoupení street a společenského tance. Následovat bude Biketrial Freerun Show & Pulse Family Blansko, v rámci kterého mimo jiné vystoupí Martin Kakáč – vícemistr světa, mistr Evropy a mistr České republiky. Tomáš Šutera z Kněževsi předvede ukázku využití koně pro přibližování dřeva v lese.

Doprovodný program bude zahrnovat farmářské trhy regionálních produktů, výstavu drobných domácích zvířat, ale i atrakce pro děti jako skákací hrad, malování na obličej, balónkového klauna nebo jízdu na koních, dále výstavu historických motocyklů, prohlídky místního pivovaru, bohatou nabídku cen ve slosování a řadu potravinářských specialit a nápojů, včetně čepování piva z místního pivovaru.

„Programem bude provázet moderátorka Petra Eliášová. Akce se koná i v případě nepříznivého počasí,“ doplnila Marcela Pokorná.