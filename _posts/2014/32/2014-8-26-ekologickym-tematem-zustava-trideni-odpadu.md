---
title: Tématem číslo jedna zůstává i nadále třídění odpadů 
authors: Martina Lukešová
category: zpravodajství
tags:
- Boskovice
- komunální volby
- ekologie
- 32-2014 
---

Díky poloze města v lesnaté a pestré krajině je zdejší životní prostředí velice kvalitní. Pozitivní je dobrá dostupnost podzemního zdroje pitné vody a absence těžkého a chemického průmyslu. Kvalitu ovzduší dnes zhoršuje hlavně automobilová doprava, také hlučnost a prašnost právě v důsledku hlavního tranzitu přes město a obecně ze zvýšeného počtu osobních aut.

Ve městě je i poměrně dost nabídek ke sportu a relaxaci. Rozhodně je zde možnost turistiky a dostupnost běžkařských tras. Lidé se však shodují, že chybí cyklotrasy a místa k posezení. Díky poloze a kvalitě životního prostředí nejsou od věci názory typu vyhlášení města Boskovice jako lázeňského. Ačkoliv vznikly v důsledku nedávných obnov zeleně protesty některých skupin obyvatel, je městská zeleň na poměrně kvalitní úrovni a plní svou funkci. Její obnova a získání dalších dimenzí využití je však stále otevřenou kapitolou, která ještě čeká na své nadšence a možná v budoucnu potřebné nové akumulační prostory pro dešťovou vodu k závlaze či využití zeleně více k obživě. 

Opakující se záležitostí je vytvoření kvalitnějšího prostoru pro relaxaci, setkávání obyvatel a absence hřišť pro starší děti. Velice diskutovanou oblastí je odpadové hospodářství a motivace obyvatel k třídění odpadů. Na své řešení čeká také otázka automatů, a to nejen těch výherních, ale také nápojových a potravinových ve školních zařízeních.

Některým z těch, kteří mají blízko ke zdravému životnímu stylu, sportu a životnímu prostředí jsme položili následující otázku:
**Kde vidíte hlavní problémy, které by měla nová boskovická radnice řešit ve sféře ekologie a zdravého životního stylu. A jaké konkrétní řešení byste uvítali?**

### Jitka Slámková, středoškolská učitelka, předsedkyně Jezdeckého sdružení Boskovice

Když se řekne ekologie, tak každého asi napadne třídění odpadů. Podle mě, by se měl třídit i biologický odpad a radnice by měla zajistit speciální popelnice. Dále by se měly opět přistavovat velkoobjemové kontejnery na svoz odpadu. A na škodu by nebylo více odpadkových košů, nejlépe navíc oddělené koše na PETky a plechovky, protože ty zabírají hodně místa a můžou se dále separovat a ne být součástí komunálního odpadu. U košů na psí exkrementy by mohly být k dispozici sáčky. Velice demotivující je paušální placení za popelnici na obyvatele, to by bylo opravdu potřeba změnit.

A co se zdravého životního stylu týče, bylo by dobré podporovat mládež, ale i starší generace v jakékoliv zájmové činnosti bez ohledu na to, jestli je vykonávána na laické nebo profesionální úrovni. 

### Václav Stoupal, majitel Zdravé výživy Na Cestě

Pominu-li jasnou koncepci a například odpadové hospodářství či údržbu zeleně, myslím si, že vedení města plní v dané oblasti pouze funkci pomyslného rozhodčího, který vše sleduje z povzdálí a naopak zasahuje do dění co nejméně. Pokud však zjistí, že někdo nehraje fair play, měly by okamžitě padat žluté i červené karty. 

Město samo o sobě se řadí do sítě těch takzvaně „zdravých“, ale takováto samolepka to sama určitě nezajistí. Pro běžného člověka je mnohem důležitější, že v Boskovicích konečně najdeme například vegetariánskou jídelnu, dobré prodejny se zdravou výživou, homeopatické lékaře či snahy o lesní školku. A hlavně krásné prostředí, které si všichni přejí zachovat co nejdéle. Je třeba si uvědomit, že vztah k prostředí i k vlastnímu tělu je věc individuální a záleží na každém z nás. Mnohem větší roli než radnice zde hraje rodina, naše hodnoty. Tedy to, jak vychováváme děti, jaké možnosti jim nabízíme a jak jdeme příkladem. Kdo je tedy s něčím nespokojený, musí začít sám u sebe.

### Michala Dufková, speciální pedagožka, cvičitelka TJ Rytmus 

V rámci zdravého životního stylu bych viděla velké rezervy v cyklostezkách. Ty, co máme, nejsou propojené a rodiny s dětmi jsou nucené využívat silnice, kde je provoz poměrně hustý. 
Zajímavé je nově vzniklé venkovní fittnes (i když stojí na nestíněném místě a pokud je teplo, je nemožné tam přes den cvičit). Nebylo by špatné, kdyby byly takové prostory vytvořeny v oblastech, kam občané chodí běhat či provozují nordic walking a mohli by tak spojit cvičení na strojích s již provozovanou aktivitou. Možná by bylo zajímavé, kdyby v parcích vznikaly relaxační nebo třeba i grilovací zóny, prostě místa k setkávání lidí.

Dále vidím potřebu rozvíjet dětská hřiště a lépe zvažovat rozmístění laviček – stavět je tam, kde mají občané přirozeně potřebu se scházet. Skvělé jsou lavičky se stolky, aby byla možnost posvačit nebo třeba i pracovat s notebookem. Stále chybí prostory, kde se mohou scházet dospívající.

V oblasti ekologie vidím velký problém v třídění odpadu. Občané nejsou motivováni, často vidím, jak do běžného odpadu vhazují kartony a přitom pár kroků je k tomu určené místo. Třídění odpadu bych rozšířila o více složek a motivovala lidi k třídění třeba finančně.

A hlavně je třeba více osvěty v konkrétní situaci a plánech do budoucna. Co by se mi velice líbilo, jsou veřejné zahrady pro poznávání a relaxaci. Zahrádkářů je tady hodně a myslím, že by to bylo zajímavé setkávání. Vytvořit něco jako jsou školní zahrady, vždyť u nás je jen jedna pro tři budovy, to je hodně málo.

### Radek Přibyl, fitlektor

Jsem vždy rozčarován z trendových stylů a je mi trochu líto, že opouštíme od přirozeného pohybu jako je například chůze. Zde bych uvítal větší podporu v turistice, využití parků a zeleně k pohybu. Je však jen na nás, jak budeme k životu přistupovat. Důležité je podle mě řídit se nezmateným rozumem, nebýt egoistický, potom nebude sporů a divokých rozepří mezi různými skupinami lidí a vznikne větší prostor ke komunikaci v různých tématech nebo projektech nejen ekologických. Neboť víra sama v sebe a čistota úmyslu pro dobro záměru je řešení na vše. Věřím, že základem posunu nejen jednotlivce je soudržnost celku (teamová práce) a chtít se domluvit aby všichni byli spokojeni, a to cítím, že schází víc a víc na celém světě. Konkrétní řešení tedy vidím v komunikaci a ve větší spolupráci mezi subjekty i jednotlivci. Přeji všem hodně spíše moudrých než vychytralých rozhodnutí.