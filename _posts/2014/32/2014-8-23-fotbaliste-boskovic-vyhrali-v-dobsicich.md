---
title: Fotbalisté Boskovic vyhráli v Dobšicích
cover-photo: http://i.imgur.com/Iw19Gv2.jpg
authors: Lubomír Slezák
category: sport
tags:
- okres Blansko
- fotbal
- 32-2014 
---

Druhé kolo moravských fotbalových soutěží přineslo fanouškům mužstev z našeho okresu spoustu radosti. V sobotních zápasech si v divizi Blansko připsalo bod, v krajském přeboru Ráječko přivezlo tři body stejně jako v I. A třídě tým Boskovic.

FK Blansko - SK Bystřice nad Pernštejnem 2:2 (0:1), 64. Ullmann, 77. Nečas - 43. Chocholáč, 67. Čech.

Blansko: Juran - Gromský, Müller, Čoupek, Šíp (46. Krejčíř), Šural, Šplíchal, Nečas, Levai, Ullmann, Trtílek (31. Hansl).
Blansko dvakrát dotahovalo náskok hostujícího celku, ale nakonec se radovalo ze zisku bodu.

Sokol Novosedly - SK Olympia Ráječko 1:3 (1:2), 2. (PK) Štyks - 5. Mičko, 13. Neděla, 49. Tenora.

Ráječko: Bednář - Maška, Bartoš, Líznar, Neděla, Kuldan, Tenora, Sehnal M., Koutný, Mičko, Sehnal J.

Domácímu týmu nepomohla k prvním bodům v sezóně ani rychlá branka. Už na konci první minuty byl v pokutovém území faulován Štyks a poté i sám nařízenou penaltu proměnil. V páté minutě ale po samostatném úniku vyrovnal Mičko, ve třinácté minutě Neděla povedenou střelou poslal hosty do vedení.

Na začátku druhé půle přidalo Ráječko třetí trefu – podruhé v sezóně se radoval z branky Tenora, domácí vystřídali čtyři hráče, ale neproměnili několik vyložených šancí.

Po dvou kolech zůstávají Novosedly bez bodového zisku, Ráječko má opačný start - 2 zápasy, 6 bodů a atak čela tabulky.
Sokol Dobšice – FC Boskovice 1:2 (0:2), Stara, Müller.
Boskovice: Čech – Vykoukal, Václavek, Kolář, Müller, Přikryl, Janíček K., Miksan, Horák M. (76. Fojt), Stara (90. Preč), Fadrný.

Prvních deset minut patřilo hostujícímu celku, který Dobšice zatlačil před jejich vápno, ale svůj tlak nedokázal přetavit ve vedoucí branku. Poté převzal otěže zápasu do rukou tým domácích, ale také jeho snaha ztroskotávala na pevné obraně Boskovic.
A tak se na první branku čekalo až do 38. minuty. Fadrný po přesném pasu domácího brankáře ještě nepřekonal, ale všudybyl Stara už byl z dorážky úspěšný. A do konce poločasu se stav zápasu měnil ještě jednou, když platilo nepravidlo tři rohy – gól. První dva rohové kopy domácí obrana odvrátila, ale při tom třetím se po zpětné hlavičce Václavka a přesné ráně Müllera radovali boskovičtí.

Ve druhém poločase Dobšice přidaly, velice nebezpečné byly především jejich standardní situace. Po jedné z nich zachránilo hosty břevno, dobrými zákroky je držel brankář Čech. Sedm minut před koncem domácí celek přece jen dokázal snížit a na hostující branku se valila lavina útoků. Čtyři minuty před koncem byl po druhé žluté kartě vyloučen jeden z domácích hráčů, v poslední minutě kopali hráči Dobšic dva přímé kopy, ale tři body nakonec po zásluze zamířily do Boskovic.