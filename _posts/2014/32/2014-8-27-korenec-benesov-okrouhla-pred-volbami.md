---
title: Lidé by ocenili lepší stav silnic, využití opravené požární nádrže nebo více kulturních akcí v obci
authors: Andrea Šrámková
category: zpravodajství
tags:
- komunální volby
- Kořenec
- Benešov
- Okrouhlá
- 32-2014 
---

Dojíždějí do zaměstnání, do škol, na nákupy, za kulturou… Všem, kdo žijí v menších obcích, proto dělají větší vrásky neopravené silnice, ale i každý spoj veřejné dopravy, který je zrušen. A především ti starší ocení, pokud se podaří některou službu nahradit jejím zřízením přímo v obci.

To a třeba přirozený zájem, aby věci fungovaly, zvláště pokud se na ně vynaložily nemalé finanční prostředky, vyplývá z odpovědí na otázku, kterou jsme poližili tentokrát v Kořenci, Okrouhlé a Benešově: **Kde vidíte hlavní problémy, které by mělo vedení vaší obce řešit? A jaká konkrétní řešení byste uvítali?**

### Jaromír Švec, Kořenec

Jsou některé věci, ke kterým jsem měl v obci připomínky. Třeba že v naší části obce nehraje místní rozhlas. Už je to aspoň měsíc a půl, co jsem to říkal starostovi, ale nic se nezměnilo. 

Jako druhé bych přivítal, kdyby se podařilo obnovit ranní spoj z Kořence do Šebetova. Takhle všichni musí denně autem, jede kolona aut, navíc ráno bývá mlha, je to nepříjemné.

A do třetice mě napadá požární nádrž. Dala se hromada peněz, aby se obnovila a mohla užívat ke koupání, ale neudržuje se to a stěny jsou celé zelené, plné sinic. Je to nedotažené, bylo by potřeba, aby věnovali větší pozornost stěnám bazénu a natřeli to třeba jako v Šebetově. Peníze tam šly, ale je to vniveč, neslouží to.

### Martin Zdeněk, Kořenec

Myslím, že tady je vše v pořádku.

### Josef Kolář, Benešov

Potřebovali bychom udělat nové povrchy vozovek a chodníků, vše je samá díra. Je tu konec okresu, tak to tu zůstává nakonec. Ale už se to má taky dělat.

### Ludmila Tesařová, Okrouhlá

Přivítala bych, kdyby tady bylo více kulturních akcí pro starší lidi, i když tady pro seniory dělají posezení a jednou za rok zadarmo zájezd, to nikdy dřív nebývalo. Jinak obec máme spravenou, se starostou jsme spokojeni. Dokonce s farářem zařídili, protože nemáme kapličku, že se jednou za čas koná mše svatá v zasedačce. 