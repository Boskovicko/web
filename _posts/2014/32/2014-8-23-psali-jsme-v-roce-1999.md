---
title: "Psali jsme v roce 1999: Stěhování trhů a konsolidace kulturních zařízení"
authors: Jitka Melkusová
category: publicistika
tags:
- 25 let Boskovicka
- 32-2014 
---

Rok 1999 byl zvláštním rokem. Svět se připravoval na přechod do třetího tisíciletí, což v ne zcela probádaných končinách IT vyvolávalo velkou nejistotu – systémy a programy byly nastaveny na 199…

Pro Regionální noviny, které v uplynulém roce živořily ve výpovědní situaci a v poslední fázi dokonce ve vypůjčených prostorách, nastala významná změna – nastěhovaly se do současných prostor na Plačkově ulici v židovském městě, v nichž letos oslavily patnáct let působení. Rekonstrukcí prádelny, dřevníku a zničeného bytu vznikla díky projektu arch. Jindřicha Pospíšila nádherná a návštěvníky obdivovaná redakce s kabelovými rozvody ve zdech. Ano, Regionální noviny se napojily na světovou síť internetu s vlastní emailovou adresou. Práce redaktorů Leony Paroulkové a Jana Odehnala, k nimž se v průběhu roku přidala Iva Šebková a Petr Kafka, dostala tak nový rozměr. Jo, a vznikla pobočka v Blansku.

Poprvé a naposledy (zatím) čelily noviny občanskosprávnímu sporu, který naštěstí vyhrály.

I v roce 1999 vydaly noviny zvláštní přílohu pro veletrhy cestovního ruchu Regiontour a GO, součástí byly i Vlastivědné listy.

Nejvýznamnější komunální kauzou roku byl případ bývalého kunštátského starosty Dobeše, snad i oprava boskovického náměstí, jež byla zahájena i přesto, že se jeden z odmítnutých v soutěži odvolal. Alois Dobeš, který působil v čele města osm let, byl odsouzen okresním a poté potvrzen krajským soudem k desetiměsíční podmínce kvůli zneužívání pravomoci veřejného činitele. Ke krajskému soudu byl přiveden z vazební věznice, kde byl umístěn kvůli dalším kauzám – milionové půjčce Družstvu Lesy Kunštát v likvidaci a třímilionové záruce Keramice Kunštát, obě bez vědomí zastupitelstva, kterou radnice nakonec musela zaplatit i s úroky.

Vrcholila příprava nového státoprávního uspořádání. Někteří občané Jevíčka například odmítali patřit do Čech. Odborníci konstatovali, že po opravě volá polovina silnic. Na nově vybudovaném koridoru začaly jezdit elektrické lokomotivy. Olešnice se stala vesnicí roku, zakrátko získala titul města.
Nezaměstnanost v okrese přesáhla sedm procent. Minerva se prodala firmě Dürkopp Adler, Kras oslavil 50 let trvání i značky a problémy začal mít Svitex, Tylex, zatímco Celestica v Ráječku hledala 800 lidí. 

V Jevíčku se začalo vařit pivo, probíhal konkurenční boj mezi zdravotními dopravci a v Boskovicích snížili počet mateřských škol ze šesti na tři. Pivovar v Černé Hoře zahájil výrobu Greny. Skončily výkupy lahví od minerálek, nastala doba plastová… V Šebetově jako první začali třídit odpad – sbírat plasty. Hygienici objevili nedostatky ve více než polovině stravoven mateřských a základních škol. Nemocnice získala nové CT.

S velkou slávou otevřel Klub přátel Boskovic naučnou stezku židovským městem a paralelně pokřtil knihu Jaroslava Bránského Židé v Boskovicích. Byla dokončena oprava bývalého katolického domu a ustaven nový ředitel nově ustaveného zařízení, jež dostalo název Kulturní zařízení města Boskovice. Této slávě předcházela nejméně půlroční diskuse občanů s radnicí. Boskovická píšťalka oslavila dvacet let trvání. Při rekonstrukčních pracích na náměstí učinili archeologové významné objevy, které posunuly definování minulosti města.

Naši redaktoři dopisovali i ze zahraničí. Michal Záboj poslal ze svého pobytu ve Francii několik vynikajících reportáží o Kubínovi, Alžběta Melkusová a Leona Paroulková referovaly z tzv. pásma totality v Maďarsku a Rakousku o jedinečném přírodním úkazu – zatmění slunce.

U Šebetova se objevil kruh v obilí o průměru 11 metrů. Psychotronici Hrazdira a Trunda ho označili za podvrh. 

Odehrálo se několik vážných kriminálních činů. Hned v lednu v Jobově Lhotě udusil otec malé dítě, protože plakalo. Krátce nato došlo k vraždě kvůli hádce. V Mladkově v hospodě našli mrtvého muže. No a přímo z pracoviště odvezli na záchytku učitelku.

### Otevřený dopis členům městského zastupitelstva

Vážení členové městského zastupitelstva, na jednání pracovní skupiny pro kulturu konané dne 24. února nám byl předložen návrh pro reorganizaci kulturních zařízení. Ten předpokládá sloučením vytvořit jedinou kulturní organizaci ve městě s úsporou přibližně osmi pracovních úvazků.

Návrh postrádá analýzu stavu a závěry z analýzy plynoucí. Jedinou dostupnou informací v tomto směru je rozpor mezi takzvanými komplexními hodnoceními jednotlivých kulturních organizací, které proběhly nedávno a zcela bez připomínek a hodnocením v materiálu, který dostala k dispozici městská rada. V něm je uvedeno, že současný stav těchto organizací je nevyhovující. Domníváme se, že pokud zřizovatel má výhrady k práci svých organizací, měl by to sdělit vedoucím pracovníkům a požadovat nápravu. (…)

Naskýtá se zde jedinečná příležitost k odpovědnému, plnohodnotnému a reálnému zhodnocení kulturních potřeb obyvatel a možnosti jejich naplnění. To nespočívá v přetřepání pracovních úvazků, nýbrž v hluboké analýze současného stavu a možností kulturního vyžití obyvatel města, které bylo vždy za kulturní považováno. A právě v této věci by s nimi měla být vedena diskuse. Ne o pracovních úvazcích, ale o jejich potřebách a očekáváních.

Zde je třeba upřímně říct, že rekonstrukce katolického domu prováděná bez účasti a tedy objednávky budoucí kulturní organizace, která zná potřeby kulturního vyžití obyvatel, je uchopení problému přesně za opačný konec. Pasování kulturních aktivit do už daných prostor dnes bude zbytečným omezováním, kterému bylo možné předejít. Musíme znovu konstatovat, že na toto nebezpečí kulturní komise upozorňovala dostatečně včas. Před komunálními volbami však nebyla vůle je řešit.

Hlavní ideou městské kultury by mělo být otevření se veřejnosti, kterou je třeba rozdělit do cílových skupin. Na prvních místech by měla být středoškolská mládež, matky na mateřské dovolené a senioři.

Těm by měly v různých denních dobách sloužit multifunkční prostory klubového charakteru s možností základního občerstvení. Pro využití volného času by měly nabízet internet, denní tisk a časopisy, hry, reprodukovanou hudbu apod. (…)

*Jiří Bušina a Ilja Melkus, členové pracovní skupiny pro kulturní a osvětovou činnost*

### Trhy přemístí z náměstí za Zlatou růži

20/4 Pravidelné čtvrteční trhy, které se konají na Masarykově náměstí v Boskovicích, budou v době rekonstrukce náměstí přemístěny. Radní schválili prostor za parkovištěm penzionu Zlatá růže. (…) Trhy budou na novém místě po dobu rekonstrukce náměstí, v případě, že se osvědčí, zůstanou tady natrvalo. Loni do městské pokladny přibylo z provozu trhů 1,1 mil. korun.

### Zastávky autobusů nebudou na náměstí

18/5 Na Sušilovu ulici budou přesunuty autobusové zastávky z Masarykova náměstí kvůli jeho rekonstrukci. (…) Doposud náměstím projíždí 56 autobusů.

### Trhy se na opravené náměstí nevrátí, bude parkovné

30/11 (…) částečně se změní i jeho provoz. Právě snížení počtu parkovacích míst a otázka návratu pravidelných čtvrtečních trhů je záležitostí, která trápí především obchodníky, podnikající na náměstí. Proto napsali dopis radnici. (…) Podnikatelé dále žádají návrat čtvrtečních trhů, protože jejich přemístění téměř všem způsobilo pokles tržeb. Radní ale rozhodli, že se trhy na náměstí nevrátí. Důvodem rozhodnutí bylo znečištění náměstí po trhovcích, jež muselo být vždy večer mimořádně uklizeno.