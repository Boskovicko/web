---
title: Lidé viní radnici ze zániku čtvrtečních trhů
authors: Marek Osouch
category: zpravodajství
tags: Boskovice trhy 32-2014 
---

Pravidelně každý čtvrtek stávali na parkovišti na Růžovém náměstí stánkaři a nabízeli své zboží. Letos je ale boskovická radnice přesunula na parkoviště za muzeum. Sem však lidé nechodili, trhovci  proto přestali do Boskovic úplně jezdit.

Antonie Holíková chodila na trhy na Růžové náměstí pravidelně každý čtvrtek. Prošla si je, nakoupila, co potřebovala a také se potkávala s ostatními. Nad přesunutím trhů jen kroutí hlavou. „Já nevím, z jakého důvodu je u Růže zrušili. Slyšela jsem, že kvůli dopravě pacientů k doktorům, kteří tam mají ordinace. Parkoviště je i na ulici 17. listopadu, těch pár kroků ve čtvrtek můžou sejít,“ domnívá se. Srovnání s posunutím trhů o několik kroků dále na Hradní ulici odmítá. „To není pár kroků a hlavně je to do kopce. Oni si myslí, že budou důchodci, kteří tam nejvíce chodili, šlapat někam do kopce?“ ptá se Holíková.

Že je ulice Hradní z ruky, potvrzují i další oslovení, kteří na trhy pravidelně chodili. Na Hradní se většinou šli podívat jednou nebo dvakrát, někteří tam nešli vůbec. To byl také důvod, proč trhovci přestali do Boskovic jezdit. Minulý čtvrtek nebylo za muzeem po trhovcích ani památky. 

Jediný, kdo do Boskovic stále jezdí, je zelinář Josef Krapka. Svůj stánek nemá ovšem na parkovišti za muzeem, ale u Alberta. Sem podle jeho slov zamíří více lidí než na Hradní, kde byl pouze třikrát. Stále jich však není tolik, kolik jich vždy zamířilo na Růžové náměstí. „Je to špatný, že to na Růžovém náměstí zrušili,“ líčí Krapka a vzpomíná na návštěvu úředníků a strážníků městské policie. Stánkaři totiž přesídlili z Hradní k Albertu na soukromý pozemek, nicméně i přesto měli podle úřadu zaplatit poplatek. „Nechápali jsme, proč máme něco platit, když jsme byli na soukromém pozemku,“ podotýká Krapka. Důvodem podle úřadu bylo, že se jedná stále o veřejné prostranství, kam může kdokoliv přijít. Na stánkaře se tedy vztahovala vyhláška města. Stánkaři tak po tomto incidentu z Boskovic odjeli a až na Josefa Krapku znovu nepřijeli.

Odchod tradičních čtvrtečních trhovců z města poznali i na boskovické radnici. Jejich návrat na Růžové náměstí ale nemají v současné době v plánu. „Zájem vedení města je přilákat trhovce s kvalitními výrobky do centra města za účelem zvýšení cestovního ruchu a uspokojení požadavků občanů. Mohlo by se tedy jednat například o možnosti rozšíření konání Farmářských trhů,“ objasňuje mluvčí radnice Jaroslav Parma. S odchodem trhovců navíc město přišlo o peníze, které od nich mělo za pronájem plochy na stánek.

Farmářské trhy jsou v Boskovicích ovšem ve čtvrtek jen jednou za měsíc. Holíková také podotýká, že na nich je zelenina a ovoce mnohem dražší, než které kupovala u Růže. A nejen to. U Růže se jí dostalo i jiného spotřebního zboží za nízkou cenu, které v obchodě nekoupí. „Hlavně jsem se ale těšila na čerstvou zeleninu, na chutná rajčata nebo meruňky,“ říká Holíková. Kvůli vysokým cenám tak na Farmářské trhy nechodí. Josef Krapka se do Farmářských trhů chtěl zapojit, nicméně nemohl mít u svého stánku auto, kde měl složené pytle se zeleninou. „Musel jsem dát auto k lázním. Když se vše prodalo, tak jsem musel běžet pro auto, přijet, doplnit a zase odjet. Říkal jsem si, že nemá cenu, takhle šaškovat,“ popisuje.

Holíková také nechápe, proč město měří dvojím metrem, kdy podporuje Farmářské trhy na náměstí, ale podle svých slov se snaží zbavit těch tradičních. „Proč je teda nepřesunuli na náměstí? Jednou za měsíc by byly Farmářské trhy a další týdny tradiční čtvrteční trhy. Lidé by byli spokojení a rádi by na náměstí zašli,“ navrhuje Holíková řešení a prozrazuje, že někteří obyvatelé Boskovic plánují sepsat petici proti postupu radnice vůči stánkařům.

Město ale o žádném dalším přesunu trhů neuvažuje. „Trhovci mají každý čtvrtek vyhrazeno pro konání trhů parkoviště na ulicích Hradní a Sušilova. Zaměstnanci Služeb Boskovice jsou připraveni na organizaci trhů, ale není zájem ze strany prodávajících,“ dodává Parma.