---
title: Komunální volby rozeštvaly hnutí ANO v Boskovicích
authors: Marek Osouch
category: zpravodajství
tags:
- Boskovice
- komunální volby
- 32-2014 
---

Dva muži – Vladimír Jakubec a Luděk Řehoř. Tandem, který fungoval do doby, než začaly sestavovat kandidátku do komunálních voleb. Její příprava je totiž rozeštvala. Řehoř ale táhne za delší konec provazu a spolu s nakloněnou většinou členů hnutí nakonec sestavil kandidátku bez Jakubce a jeho příznivců.

Vladimír Jakubec, dlouholetý kritik boskovické radnice a spoluzakladatel hnutí ANO v Boskovicích, do komunálních voleb v Boskovicích vůbec nejde. Na začátku června však byl ještě místní organizací ANO zvolen jako lídr do komunálních voleb. Vše je ale nakonec jinak. Zvolení Jakubce lídrem bylo jedním z faktorů, kdy Řehoř poznal, že s Jakubcem už dál spolupracovat nebude. Spolupráce a vzájemná komunikace dostala jejich vztah postupně až na bod mrazu. „U mě se to zlomilo v okamžiku, kdy jsem poznal, že on manipuluje přijímání nových členů v Praze, a dále, když jsem byl svědkem toho, jak se nechal navolit na pozici lídra. S tímto způsobem jednání jsem nesouhlasil, takže jsem vše začal organizovat sám tak, jak jsem chtěl, aby to dopadlo,“ uvedl Řehoř s tím, že vše ovšem proběhlo demokratickým hlasováním. Jakubec jakékoliv manipulace s přihláškami odmítl. „Luděk Řehoř přivedl do místní organizace své kamarády, já jsem nikdy nikoho nezamítl. Z mé zkušenosti ale tito lidé nikdy nepřinesli pro občany města žádnou přidanou hodnotu,“ prohlásil. 

Několik týdnů po zvolení Jakubce lídrem boskovické kandidátky byla další schůze místní organizace hnutí. Na ní už byli přítomni noví členové, jejichž přijetí podle Řehoře Jakubec blokoval. Ti následně v hlasování odmítli kandidátku, kterou Jakubec předložil. „Pokud on je lídr, tak má dát na stůl kandidátku, kterou většina, nejlépe všichni, odhlasují. Tady on ale absolutně vyhořel. Na schůzi bylo šest lidí pro jeho kandidátku a deset proti. Já jsem se toho tak musel chopit jako předseda místní organizace a musel jsem říct, pane Jakubče, odcházíte z této kandidátní listiny úplně. Nesplnil jste vůbec nic,“ popsal Řehoř. Jakubec ale oponuje tím, že kandidátní listinu dávali dohromady spolu s Řehořem. To Řehoř nepopřel, ale podotkl, že lídrem byl Jakubec, a tak on měl na sobě tíhu odpovědnosti.

Po odmítnutí kandidátky se Jakubec a jeho příznivci zvedli a opustili jednání o nové kandidátce. „On nás farizejsky podvedl v tom, že řekl, že je to moje kandidátka, přitom byla naše společná, kterou jsme několik týdnů připravovali. Překvapilo nás, že měl už připravenou svoji a beze mě,“ zopakoval Jakubec a dodal, že jednání opustil z důvodu, že stejně věděl, že bude přehlasován a na nové kandidátce se už nechtěl podílet. Kandidátku tak nakonec vede do voleb sám Řehoř, přičemž nikdo z Jakubcova okruhu na ní není.

Po této roztržce odhlasovalo boskovické ANO vyloučení Jakubce z místní organizace. Ten tak už není jejím členem. Dále je však předsedou oblastní organizace a místopředsedou krajské organizace. I zde však svůj osud nemá jistý. Krajská organizace totiž podle Řehoře na svém jednání odhlasovala návrh na vyloučení Jakubce z hnutí. „Na krajském sněmu byl podán předsedou návrh na vyloučení pana Jakubce z hnutí, z čehož sedm bylo pro vyloučení a jeden, tedy on, byl proti. Teď je ten případ v Praze,“ informoval Řehoř.