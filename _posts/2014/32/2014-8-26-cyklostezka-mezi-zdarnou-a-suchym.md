---
title: Žďárnou a Suchý propojí cyklostezka. Už za rok
authors: Žaneta Ondroušková
category: zpravodajství
tags: Žďárná doprava cyklistika 32-2014 
---

Spousta lidí, kteří denně pendlují po silnici mezi Žďárnou a Suchým, bude mít od příštího roku cestu příjemnější. Do kostela, k rybníku, z hospody nebo jen tak na procházku vyrazí po nové cyklostezce, která se potáhne podél silnice. Sloužit bude kromě kolařů především chodcům. Těch je totiž na frekventovaném úseku požehnaně – stejně jako aut a motorek, s nimiž se pěší o místo na silnici dosud dělili. Nová cyklostezka povede po levé straně silnice ve směru na Suchý.

„Ve Žďárné bude navazovat na místní komunikaci, která povede k novým rodinným domkům. A na Suchým vyústí na silnici ještě před obcí, neboť vlastníci pozemků nedali souhlas k umístění stavby,“ popsala starostka Žďárné Radomíra Hénková s tím, že stezka bude dlouhá přes pět set dvacet metrů a široká tři a půl metru. Důvodem pro výstavbu je hlavně bezpečnost chodců při pohybu mezi dvěma blízkými obcemi. „Silnice je tam poměrně úzká a v současné době se navíc připravuje její oprava,“ dodala starostka.

O potřebnosti stezky nepochybují ani tamní obyvatelé. „Na Suchý a zpátky míříme s přáteli velmi často, hlavně teď v létě. Po užší silnici to pěšky ani na kole není nic příjemného, takže jsem rád, že se problém konečně vyřeší,“ uvedl Josef Sýkora ze Žďárné.

Stavba cyklostezky nabírá reálnějších tvarů po dlouhé době, kdy se o ní pouze spekulovalo. Po územním řízení vydal minulý týden stavební úřad v Boskovicích územní rozhodnutí. „Námitky proti stavbě mohly být vzneseny do konání ústního jednání, tedy devětadvacátého července. Ze strany veřejnosti žádné nebyly,“ doplnila Radka Pospíšilová ze stavebního úřadu.

Proč se celý proces tak protahoval, když Ždárenští žádali o územní rozhodnutí už na podzim roku 2012, vysvětlila starostka obce Hénková. „Museli jsme řešit majetkoprávní vztahy a také se upravovala trasa s ohledem na vlastnická práva. V současné době jsou majetkoprávní vztahy se všemi vlastníky smluvně ošetřeny. U jednoho pozemku nebylo vyřízeno po dvě generace dědické řízení, museli jsme tedy jednat s dědici a požádat je, aby dědické řízení dořešili. Tato skutečnost nás zdržela. Nyní zastupitelstva obou obcí ještě schválí smlouvu o spolupráci,“ vysvětlila Hénková. Ta zároveň dodala, že se o cyklostezce ve Žďárné a na Suchým mluví už dlouho. „Uvědomuju si, že vzhledem k bezpečnosti měla být samozřejmě dávno hotová, ale minulá zastupitelstva to neřešila,“ řekla Hénková s tím, že stavět se bude příští rok.

Přesnou cenu cyklostezky vedení obce ještě nezná. „Podle projektantů se metr čtvereční pohybuje od dvou a půl do tří a půl tisíce korun, ale v současnosti čekám na zprávu od rozpočtáře, jenž částku upřesní. Odhadujeme, že to bude mezi čtyřmi a půl miliony a šesti miliony tři sta tisíci korun,“ dodala Hénková, která s dalšími zastupiteli hodlá sledovat a využít i dotační tituly. 