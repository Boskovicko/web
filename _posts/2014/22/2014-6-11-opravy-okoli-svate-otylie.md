---
title: Pomohou opravdu úpravy v okolí kaple sv. Otylky?
authors: Eliška Chloupková
category: napsali nám
tags: Boskovice 22-2014 
---

Dovoluji si reagovat na [článek z minulého čísla](/clanky/2014/05/29/dotace-pomohou-lokalite-u-otylky.html) týkající se lokality U Otylky, jenž mě vedl k zamyšlení, jak a v co se tato oblast promění. Na vysvětlenou níže uvádím.

Od dětství mám k tomuto místu velice kladný vztah. Při procházkách do přírody s rodiči jsme toto místo a okolí velmi často navštěvovali, poseděli na lavičkách, někdy došlo i na opékání párků. Maminka nám vyprávěla o kapličce a sv. Otýlii, řeholnici, coby ochránkyní a patronkou zraku, i o tom, jak v minulosti ke kapličce chodívalo procesí z okolních vesnic modlit se a děkovat za úrodu po žních. Vzpomněla jsem si také na dobu, když jsem navštěvovala základní školu, jak jsme se s naší třídní učitelkou při jarním otvírání studánek vydali studánku a okolí čistit od nánosů, větví a bahna. Jako parta dětí z naší ulice jsme chodili do přírody často – k Otylce, do Janových dolů, do cihelny. Tehdy mobily nebyly. Nikdy se nikomu nic nestalo, a to byly občas naše akce dosti divoké… 

Čas plynul a já jsem do této lokality začala vodit svého malého syna s jeho kamarády. I on si tato místa oblíbil a v současnosti, kdy je dospělý, sem chodí často, rád fotografuje okolní přírodu a zvěř. O zajímavé zážitky nemá nouzi.

Tato místa navštěvuje i spousta mých známých z Boskovic a okolí, kteří mají rádi toulky přírodou a věnují se turistice. 

Proč to ale píšu? V minulosti totiž byla tato oblast doopravdy, ale doopravdy velkou oázou klidu a nevyčerpatelným zdrojem energie. Krásné prostředí, nad kapličkou byl sad z pravidelně vysázených třešní, na jaře krásně kvetoucích, pod nimi obyčejná laťková lavička k odpočinku. Nikdy to zde nebylo zarostlé, tráva bývala pravidelně sečená. Občas jsme se zde setkali s lidmi, kteří pracovali na políčkách nad Otylkou a chodili se osvěžit vodou ze studánky. I já jsem si brávala vodu na nemocné oči, která na ně měla blahodárné účinky. Vím o paní, které vyléčila voda ekzém v obličeji. Vodu jsme pili a nikdy se z ní nikomu nic nestalo. A hlavně – lidé nikdy neopomněli stanout před kapličkou. Ať s úmyslem pouze ke ztišení, zamyšlení či modlitby s konkrétní prosbou. Doslova k tomu vybízel totiž i samotný obrázek v kapli sv. Otýlie - řeholnice, která držela v rukou rozevřenou bibli a v ní byly znázorněny oči. Obrázek, který do této vysvěcené kaple patřil. Ne ten moderní, který je zde v současnosti. Tento názor má hodně mých známých, kteří kapličku a okolí navštěvovali a ještě navštěvují. Rovněž zastávají názor, že už to zde není tak, jak to bývalo.

Je to pravda. V současnosti je téměř nemožné načerpat vodu, ta doslova kape po kapkách, při poslední opravě vznikla zřejmě někde chyba. Co lze ale velmi ocenit je, že byla kaple opravena a zdivo odvlhčeno, i když v současnosti je uvnitř opět zdivo nasáklé vlhkostí. Nikdy v minulosti se nestalo, aby bylo okolí narušeno. Až poslední dobou, co tudy vede naučná stezka. V loňském roce byl stržen nějakým vandalem z kaple kříž, což se nestalo ani za totality. Při opékání někomu zřejmě došlo dřevo, naštípal si je tedy z jedné lavičky u ohniště, která zde byla desítky let. Nad Otylkou je vybudován pěkný altánek, který splňuje svůj účel.

Stává se ale poměrně často, že „hosté“, kteří tu tráví čas, zanechají po sobě spoušť. Klid přírody mnohdy narušují zvuky motorkářů, čtyřkolek, po cyklostezce jezdí auta… V této lokalitě nachází útočiště různé druhy zvěře. Bohužel už nyní je rušena, zvláště lidmi se psy. Psi volně pobíhají a zvěř pronásledují. Je to škoda, člověk má tendenci stále srovnávat, jaké to zde bývalo v minulosti a jak se toto místo proměňuje v současnosti. Vždyť kaple zde byla postavena za účelem poděkování za uzdravení sv. Otýlii, vysvěcena, a právě proto by se mělo toto místo spíše uctívat.

Ať tuto lokalitu dále lidé navštěvují, kochají se okolím, vždyť pobytem v přírodě si člověk rozšiřuje vědomosti i o rostlinstvu, živočiších i geografii, proti tomu nic nenamítám. Ale expanzní turismus mnohdy určitá místa spíše narušuje a proměňuje. Jak známo, v některých lokalitách s tímto jevem mají již problémy a přemýšlejí, jak to dále řešit. Jistě, je jiná doba, pokroková, plná nových technologií, mění se žebříček hodnot, dnes není lidem nic svaté a vládnou jen prachy a zas prachy.

Co říci závěrem? Já i mnoho mých známých máme spíše obavu z toho, aby určitá místa nebyla za každou cenu zatraktivňována, ale aby byla zachována, udržována. I pro příští generace, pokud vůbec o to budou stát. 

Kéž by mně už nikdo nemusel odpovědět na mou nedávno položenou otázku: „Byla jsi už u Otylky?“ „Ne nebyla, chodíme jinam, pro mě to pozbylo kouzlo tím, že vám z toho udělali naučnou stezku, už tam chybí jen stánek s pivem!“ Co k tomu dodat. Nenaštvalo by vás to?

Mě ano. (A propos – dnes je možné všechno, takže bych se ani nedivila, že ten stánek s občerstvením by tam byl.)