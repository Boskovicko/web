---
title: Za hranicemi všedních dnů
authors: Ivana Halouzková
category: napsali nám
tags: Boskovice 22-2014 
---

O tom, jak důležité a prospěšné je navštívit cizí zemi, jejímž jazykem mluví jako svou mateřštinou miliony lidí po celém světě a se kterým se setkáváme téměř denně ve vyučovacích hodinách, nepochybuje určitě nikdo. O tom, že stačí jen několik málo dní, abychom nasáli atmosféru cizí země, seznámili se s jejím hlavním městem a zachytili mnohé odlišnosti, se přesvědčilo 83 chlapců a děvčat Základní školy Boskovice, kteří v jarních měsících ve dvou skupinách navštívili Velkou Británii.

Po klidné plavbě trajektem nás přivítalo pobřeží jižní Anglie nejen  příjemným slunečným počasím, ale také typickou krajinou s pastvinami a stády oveček, s kouzelnými malebnými městečky a vesničkami a konečně i ruchem a neopakovatelnou atmosférou hlavního města. Procházka Londýnem vedla kolem nejvýznamnějších pamětihodností a turisticky známých míst a zásluhou naší vynikající průvodkyně Vlaďky se děti dozvěděly o Toweru, proslulém Big Benu, o Buckinghamsském paláci, Picadilly nebo Trafalgarském náměstí mnoho zajímavostí, které v běžných turistických příručkách nenajdete.  London Eye zase nabídlo celkový pohled na Londýn z výšky 135 metrů a Muzeum voskových figurím Madam Tusaud´s setkání se slavnými herci, zpěváky, politiky i historickými osobnostmi.

Únavu z dlouhé cesty autobusem tak vystřídalo nadšení a radost z poznání, ale vzápětí mnohé děti zapřemýšlely i nad tím, jaká že bude ta „jejich“ rodina ? Anglická rodina, u které budeme několik dní hosty. Velice brzy po setkání s „náhradními“ rodiči byly rozptýleny i nepatrné zbytky obav, které děti zpočátku měly. Naopak - poznaly nové přátele a  vyzkoušely si svou angličtinu při běžné domluvě. Nutno říci, že úspěšně.
Následující dny pak přinesly návštěvu nádherného hradu Leeds, dickensovského městečka Rochester, přírodní krásy mořského pobřeží a křídových útesů Seven Sisters, nechyběla ani dopolední výuka ve škole nebo prohlídka slavného lázeňského města Brighton.

Bohužel, čas nám vyměřený se nachýlil a nastala doba odjezdu a cesta domů. Dlouhý výlet za hranice a dny, které rozhodně nelze počítat mezi všední, přinesly všem mnoho zážitků a poznatků. 

So, Goodbye England a zase někdy příště!