---
title: Přednáška v muzeu připomene skalickou princeznu z Krakatitu
authors: Tomáš Trumpeš
category: kultura
tags: Boskovice muzeum 22-2014 
---

*Neodcházím, ale jen poodejdu o kousek dál* – motto, které si Věra Hrůzová Skoupilová přichystala pro své smuteční oznámení, se stalo také názvem přednášky, která připomene tuto pozoruhodnou ženu. Podtitul přenášky zní Princezna z Krakatitu z Mikšova mlýna ve Skalici nad Svitavou, setkání se uskuteční ve čtvrtek 12. června od 18 hodin v prostorách boskovického muzea v rezidenci.

Přednášet bude Hasan Zahirović, čapkovský badatel, vysokoškolský pedagog a člen výboru Společnosti bratří Čapků. 

„Věra Hrůzová (1901–1979) se stala Karlu Čapkovi nejen inspirací pro postavu tajemné princezny v románu Krakatit, ale byla také adresátkou jeho dopisů, které vyšly v souboru Dopisy ze zásuvky. Láska slavného spisovatele a výjimečné dívky však zůstala nenaplněna, Věra se provdala do Skalice nad Svitavou za mlynáře Josefa Skoupila. A skalický mlýn se stal místem literárních večírků, na kterých se scházely významné osobnosti první republiky,“ uvedl Hasan Zahirović, který na přednášce ozřejmí také další osudy Věry i celé rodiny Skoupilových.

Po přednášce spojené s promítáním obrazového materiálu a četbou ukázek z dopisů Karla Čapka Věře Hrůzové bude následovat beseda.
Věře Hrůzové, o jejímž osudu a vztahu s Karlem Čapkem jsme v Boskovicku obsáhleji psali v loňské vánoční příloze, bude rovněž v brzké době odhalena pamětní deska, a to přímo na budově skalického mlýna. Slavnostní odhalení se uskuteční 25. července, kdy má rodina Skoupilova v Boskovicích a ve Skalici nad Svitavou rodinné setkání. Na desce bude uvedeno: „Zde žila v letech 1923–1950 Věra Skoupilová-Hrůzová (1901–1979), velká láska spisovatele Karla Čapka, která mu byla modelem pro princeznu Wille v románu Krakatit.“

Pořadatelé se také rozhodli dát besedě dobročinný charakter. Výtěžek z dobrovolného vstupného bude věnován obětem rozsáhlých záplav v Bosně, odkud pochází přednášející čapkolog Hasan Zahirović. Setkání tak bude nejen příležitostí dozvědět se něco o pozoruhodné osobnosti sepjaté s naším regionem, ale také přispět na dobrou věc.