---
title: Jabloňanský hasičský areál byl dějištěm druhého kola Velké ceny Blanenska v požárním útoku
cover-photo: http://i.imgur.com/e3PVIYQ.jpg
authors: Bronislava Zhořová
category: sport
tags: 22-2014 
---

Velká cena Blanenska v požárním útoku pokračovala svým druhým kolem v neděli 1. června, tentokráte se pořadatelství ujali hasiči z Jabloňan. Do tamějšího sportovního areálu se sjelo na 33 mužských a 12 ženských týmů, většině z nich se podařilo využít kvality dráhy a posbírat cenné body do celkové tabulky.

Běhalo se ještě rychleji než na prvním kole v Žernovníku, na mírně klesající travnaté a poctivě urovnané dráze byly v mužské kategorii k vidění hned dva časy pod sedmnáct vteřin, dalších jedenáct výsledků mělo hodnotu 17 celých a nějaké ty setiny k tomu. Svižné útoky mohli diváci vidět samozřejmě i v kategorii ženské. Navíc všechny cenné kovy z obou částí soutěže zůstaly tentokráte na Blanensku.

Třetí v Jabloňanech skončili domácí, jejich bezchybně provedený pokus se zařadil po bok těm nejlepším právem. Za čas 17,10s Jabloňanští nasbírali 20 bodů do tabulky a navíc i ohlušující potlesk všech domácích fanoušků.

Druhé místo obsadili vítězové minulého kola, borci ze Sychotína, kterým se časomíru podařilo zastavit v čase 16,89s. Na stupínek nejvyšší si za požární útok završený téměř identickými sestřiky v konečném čase 16,26s vystoupal Žernovník.

Ženy se soutěžního placu ujaly hned po odběhnutí všech mužských družstev a po přesunutí terčů (mají dráhu o 20 m kratší).
Na třetím a druhém místě jsme se dočkali opakování z minulého kola Velké ceny Blanenska – bronzové byly stejně jako minule Sebranice za čas 18,96s, stříbrné opět Němčice, které s drobným rozdílem zopakovaly i svůj prvokolový čas – v Jabloňanech teče srazily v čase 17,70s. Zlato braly holky ze Šošůvky, kterým se útok podařilo zvládnout za 17 vteřin a 56 setin vteřiny.

Třetí kolo soutěžního seriálu dobrovolných hasičů na Blanensku uspořádá sbor dobrovolných hasičů Bořitov tradičně na travnaté dráze za hasičskou zbrojnicí, a to v neděli 8. června 2014 od 11 hodin.
