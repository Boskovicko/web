---
title: "Eurovolby: V kraji i na okrese vyhráli lidovci"
authors: Tomáš Trumpeš
category: zpravodajství
tags: Boskovicko eurovolby 22-2014 
---

Úspěch KDU-ČSL. Tak by se asi dal stručně zhodnotit výsledek voleb do Evropského parlamentu na jižní Moravě i v okrese Blansko. V celostátním měřítku se lidovci umístili až na pátém místě, ale v rámci Jihomoravského kraje i našeho okresu se jim podařilo přesvědčit největší počet voličů.

„Udělala jsem si analýzu výsledků a velice potěšující jsou pro mě výsledky v kraji, kde jsme získali nejvíce procent. Dobře jsme dopadli i na okrese, v rámci kraje je okresní zisk KDU-ČSL na druhém místě za Hodonínem. To všechno vnímám velmi pozitivně, je to také důsledek toho, že jsme se dokázali vrátit do sněmovny. Dobré je i to, že nás kampaň nestála moc peněz. Ale vzhledem k nízké volební účasti jsem přeci jen obezřetná, při vyšší volební účasti by výsledky mohly dopadnout jinak. I tak je to povzbuzující a je to dobrá motivace do komunálních voleb. Nesmíme však usnout na vavřínech a musíme dál stát na hodnotách, které tradičně hájíme. Obecně bych řekla, že je škoda, že přišlo volit tak málo lidí. Pohled na Evropskou unii je v poslední době rozporuplný, ale měli bychom se umět sjednotit, neboť v EU se vytvářejí různé bloky a v některých zemích uspěly protievropsky naladěné strany, takže pro nás bude důležité, abychom se uměli prosadit,“ zhodnotila eurovolby předsedkyně okresního výboru KDU-ČSL a boskovická místostarostka Jaromíra Vítková.

Přímo v Boskovicích zvítězila se značným ziskem ČSSD, ovšem i zde dosáhli velmi dobrého zisku lidovci. Pro strany může být výsledek v eurovolbách také určitým signálem před komunálními volbami, které nás čekají na podzim. 

Špatného výsledku ovšem nedosáhlo ani hnutí ANO, které v kraji skončilo třetí, ovšem s takřka stejným výsledkem jako ČSSD. Dobře si hnutí vedlo i v Boskovicích a potvrdilo, že má své poměrně pevné místo na polické mapě. V celostátním měřítku bylo hnutí ANO nejúspěšnější a vůbec poprvé tak celostátní volby vyhrál někdo jiný než dosavadní lídři pravice a levice: ODS a ČSSD.

„Shoduji se s názorem našeho předsedy Andreje Babiše, že jsme čekali lepší výsledek. Ale účast byla šíleně malá a myslím, že i tak se ukázalo, že jsme vnímaní jako reálná politická síla a je třeba s námi počítat. Věřím, že v komunálních volbách bude větší účast voličů, kteří chtějí změnu. I když záleží jak kde, podle toho, jak se radnice chovají, třeba v Boskovicích je určitě mnohem větší předpoklad, že lidé budou chtít změnu, než v Blansku,“ uvedl místopředseda krajské a předseda okresní organizace hnutí ANO Vladimír Jakubec.

Zajímavé je, že v Boskovicích kýženou pětiprocentní hranici překročila také Strana zelených, na celostátní úrovni se jí to ovšem nepodařilo, a přesvědčivého výsledku neosáhla ani v rámci kraje. Poměrně vyrovnaného výsledku nad čtyřmi procenty dosáhli na všech úrovních Piráti. Obě tyto menší strany podávají stížnost právě na pětiprocentní limit nutný k získání mandátu.
Volební účast v okrese byla o něco málo vyšší než obecně velmi nízká účast v rámci celé republiky, v samotných Boskovicích přišlo k volbám ještě méně hlasujících. Zajímavá účast byla v obcích, kde se společně s volbami do Evropského parlamentu konala místní referenda. Ve Velenově činila volební účast 69,82 procenta, volby zde vyhráli lidovci se ziskem 21,64 procenta a následoval Úsvit se ziskem 16,21 procent. Hnutí Tomia Okamury však v celostátním měřítku propadlo.

V Šebetově odevzalo vedle referenda svůj hlas i v eurovolbách 35,52 procent voličů. A vyhrála zde ČSSD se ziskem 23,13 procenta, následovala KDU-ČSL s 17,64 procenta a hnutí ANO, které získalo 16,07 procenta.

### Výsledky voleb do Evropského parlamentu v procentech

<table class="table">
	<thead>
		<tr>
			<th>strana</th>
			<th>ČR</th>
			<th>JMK</th>
			<th>okres Blansko</th>
			<th>Boskovice</th>
		</tr>
	</thead>
	<tbody>
        <tr>
            <td>ANO</td>
            <td>16,13</td>
            <td>14,63</td>
            <td>12,87</td>
            <td>14,89</td>
        </tr>
        <tr>
            <td>TOP 09</td>
            <td>15,95</td>
            <td>12,58</td>
            <td>8,38</td>
            <td>8,91</td>
        </tr>
        <tr>
            <td>ČSSD</td>
            <td>14,17</td>
            <td>14,64</td>
            <td>16,87</td>
            <td>19,84</td>
        </tr>
        <tr>
            <td>KSČM</td>
            <td>10,98</td>
            <td>10,85</td>
            <td>13,48</td>
            <td>11,05</td>
        </tr>
        <tr>
            <td>KDU-ČSL</td>
            <td>9,95</td>
            <td>16,61</td>
            <td>21,11</td>
            <td>17,76</td>
        </tr>
        <tr>
            <td>ODS</td>
            <td>7,67</td>
            <td>6,64</td>
            <td>5,78</td>
            <td>7,32</td>
        </tr>
        <tr>
            <td>Svobodní</td>
            <td>5,24</td>
            <td>5,41</td>
            <td>3,56</td>
            <td>2,68</td>
        </tr>
        <tr>
            <td>Piráti</td>
            <td>4,78</td>
            <td>4,28</td>
            <td>4,13</td>
            <td>4,15</td>
        </tr>
        <tr>
            <td>Zelení</td>
            <td>3,77</td>
            <td>3,92</td>
            <td>2,82</td>
            <td>5,79</td>
        </tr>
        <tr>
            <td>účast</td>
            <td>18,20</td>
            <td>19,14</td>
            <td>20,23</td>
            <td>17,64</td>
        </tr>
    </tbody>
</table>
