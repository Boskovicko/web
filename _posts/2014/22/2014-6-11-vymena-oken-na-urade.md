---
title: Završili výměnu oken na budově úřadu
authors: Vendula Dvořáková
category: zpravodajství
tags: Boskovice 22-2014 
---

V druhé polovině května byla dokončena výměna oken na budově boskovického městského úřadu na náměstí 9. května. Probíhala postupně ve třech etapách od roku 2012.

„Vzhledem k tomu, že okna byla původní od stavby budovy, dostala se už do havarijního stavu. Jejich výměna byla projekčně připravena od roku 2010,“ uvedla zástupkyně tiskového mluvčího Aneta Sedláčková. První etapa proběhla v roce 2012, kdy bylo vyměněno 52 oken, následující rok 64 a letos došlo na zbylých 18 oken a dveří. Beze změn zatím zůstala pouze část u hlavního vchodu, a to kvůli architektonickému hledisku. Náklady se vyšplhaly na 1,7 milionu korun bez DPH a město celou rekonstrukci hradilo samo bez využití jakýchkoli dotací.