---
title: Promění se část boskovické školičky v kotelnu na biomasu?
authors: M. Krajíčková
category: zpravodajství
tags: Boskovice 22-2014 
---

Centrum vytápějící více než desítku městských budov s komínem vysokým možná až patnáct metrů, tak možná brzy budou Boskovičtí vnímat takzvanou školičku nacházející se mezi bazénem a parkem u zámeckého skleníku.

Už na podzim loňského roku bylo radou města na toto využití školičky schváleno podání žádosti o dotaci. „Tento projekt řeší vybudování energetické soustavy propojující objekty města v dané lokalitě,“ uvedla zastupující mluvčí boskovické radnice Aneta Sedláčková. „Do soustavy budou podle projektu zapojeny budovy na náměstí 9. května, tedy městský úřad, základní škola i ZUŠ, dále městské objekty na Sušilově ulici jako lázně, sauna, hasičská zbrojnice, objekt malé školičky i základní školy. Napojen by měl být i zámecký skleník, muzeum, městský úřad na Masarykově náměstí a prodejny Mountfield a Idyla,“ upřesnila Sedláčková s tím, že tepelné zdroje této soustavy se plánují jednak v prostoru stávající kotelny ZŠ Sušilova, kde bude umístěn zdroj kombinované výroby tepla a elektřiny, a dále v části objektu malé školičky, kde bude umístěný kotel využívající obnovitelné zdroje energie, konkrétně dřevoštěpku. Právě zde se předpokládá komín výšky 12 až 15 metrů. „Kotel musí splňovat veškeré ekologické limity a žádný dým z něj určitě nepůjde,“ doplnila ještě zastupující tisková mluvčí.

Jak celá akce dopadne záleží zejména na Státním fondu životního prostředí, který případnou dotaci schvaluje. 

Zatím si školičku pronajímá již řadu let TJ Rytmus na sportovní aktivity svých osmi set členů z řad dospělých a dětí. Ty se tu ve třech tělocvičnách a jedné malé posilovně střídají v různých cvičebních hodinách. „V případě, že se školička z části přebuduje na kotelnu, přijdeme o sociálky, tělocvičnu a sklad. Nevím, jak by se situace řešila, zda by nám pak prostor stačil a hlavně bez sociálního zařízení nemůžeme fungovat“, uvedla dlouholetá předsedkyně TJ Rytmus Věra Opatřilová, která dále dodala: „Problém nastane už v začátcích stavebních úprav. Nebudeme ale předbíhat, vše budeme řešit až podle toho, jak se celá situace kolem kotelny vyvine. Doufám, že společně s úřadem najdeme řešení.“ 
