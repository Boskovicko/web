---
title: V Černé Hoře vzniká lesní školka Permoník
authors: Petra Bílá
category: zpravodajství
tags:
- Černá Hora
- školky
- 22-2014 
---

Rodiče, kteří chtějí svým dětem nabídnout alternativní typ předškolního vzdělávání založený na blízkém vztahu k přírodě, mohou využít nabídku volných míst v lesní školce Permoník, která nově vzniká v Černé Hoře.

Provozovatelé školky plánují celodenní provoz školky s možností docházky podle potřeby rodičů. V těchto dnech revitalizují pozemek, na kterém bude zázemí školky. „Chceme pořídit jurtu s možností vytápění. Ta bude sloužit k environmentální výchově a odpolednímu odpočinku dětí v chladných měsících roku. Dále tam umístíme pomůcky, náhradní oblečení dětí, chceme tam také připravovat jídlo. Součástí zázemí bude i přístřešek s podlahou, který bude využíván pro vzdělávání, hry a odpočinek dětí v horkých dnech, kdy budou v jurtě extrémně vysoké teploty. Kryté, ale zároveň otevřené prostranství zajistí stálý pobyt dětí na čerstvém vzduchu a bezprostřední styk s přírodou i v období deště. V rámci projektu bude pořízen malý zahradní domek, kde budou umístěny dvě kompostovatelné toalety a kůlna na dřevo a další nářadí. Na pozemku plánujeme rovněž vrbové stavby, přírodní hřiště, zahradu a přístřešky pro drobná zvířátka,“ popsala Petra Škodáková, která je jednou z iniciátorek lesní mateřské školy Permoník.

Zápis dětí do školky začne na přelomu června a července. „Děti se k nám ale mohou přidat kdykoliv v průběhu roku. Maximální kapacita školky je dána velikostí jurty, u nás tedy osmnáct dětí. Rodiče s námi mohou strávit ve školce zdarma celý den, aby si vyzkoušeli, zda je pro ně školka to pravé,“ dodala Petra Škodáková.

Školka prozatím není finančně podporována státem, krajem či městysem. „Jako jiné lesní školky či kluby je zřízena neziskovou organizací. Příspěvky rodičů proto budou nastaveny tak, že pokryjí nezbytné náklady a umožní zaměstnat kvalitní pedagogy. Výše školného se bude pohybovat pod celorepublikovým průměrem lesních mateřských škol. Na úvod počítáme s cenou 3.900 korun za dítě s celotýdenním pobytem,“ uzavřela Škodáková.

V současné době působí soukromá lesní školka Jinánek v Boskovicích a probíhají přípravy pro vytvoření takto zaměřené třídy při ZŠ a MŠ Knínice. Ta by však měla začít působit až od září 2015.