---
title: Dům dětí a mládeže v Boskovicích oslavuje, smysluplnou náplň pro volný čas nabízí dětem už 55 let
cover-photo: http://i.zoul.cz/6I6WkII.jpg
authors: M. Krajíčková
category: publicistika
tags: Boskovice rozhovory 22-2014 
---

Pestrá paleta zájmových kroužků od tvořivých, pohybových nebo různě odborně zaměřených, ale také organizování soutěží, veřejných — často už tradičních — akcí pro děti, letních táborů a třeba i výukových programů pro základní školy nebo do zoologických zahrad pro celé rodiny, to je jen v hrubých rysech načrtnutý přehled činností Domu dětí a mládeže v Boskovicích (DDM). Nabízí vyplnění volného času pro předškolní děti, žáky i dospělé. Letos už pětapadesátým rokem.

Dva roky v jeho čele stojí ředitelka Alena Staňková. V průběhu příprav na Den otevřených dveří, který zde proběhl minulý pátek, jsme jí položili několik otázek.

**Děti a jejich volný čas, to je téma, které nechá bez komentáře málokdo. Stále je slyšet, jak se mladí s prominutím flákají, sedí u počítače, popřípadě opačný extrém kritizuje, že mají čas příliš přeplněný a rozškatulkovaný. Jak to vnímáte vy?**

Myslím, že volný čas dětí mohou nejvíce ovlivnit rodiče. Tím, jak se jim věnují, jak je znají a jak je nasměrují. To platí zejména pro mladší děti, starší už si dokáží své zájmy prosadit a ovlivnit. Děti nejsou špatné, jen potřebují, aby je někdo vyslechl, nechal je rozvíjet podle vlastních přestav.

**Co nejvíce oceňují děti?**

Právě to, když si na ně dospělí udělají čas, vyslechnou jejich problémy a poradí s jejich řešením. 

**Dnem otevřených dveří práce kroužků pro letošní školní rok skončila, co nabízíte dětem přes léto?**

Pravidelná zájmová činnost tímto dnem nekončí, dům dětí působí i na odloučených pracovištích nejen v Boskovicích, ale i v Kunštátě, Cetkovicích, Jabloňanech, ve Svitávce a Voděradech. Zde činnost pokračuje. Máme tento prostor vyhrazený na údržbu zařízení a přípravu letní činnosti, která běží až do 29. srpna. Přes léto na děti čekají tři stálé tábory, tři odborná soustředění zájmových útvarů a dva příměstské tábory.

**Ve funkci ředitelky nejste dlouho, kolik jste měla předchůdců a jak se vám v této roli pracuje?**

Pokud dobře počítám, jsem desátou ředitelkou. Moje předchůdkyně Hana Kučerová tu jako ředitelka působila s malou přestávkou na mateřskou dovolenou 29 let. Mám štěstí, že ani já tu nejsem nováčkem, pracuji tady od roku 1983, tudíž znám dlouho a dobře jak prostředí, tak i většinu spolupracovníků, kteří jsou mojí pravou rukou.

**Kolik zaměstnanců DDM má, kdo je financuje, jak je to se zázemím?**

Je zde 6 stálých profesionálních pedagogů, 54 externistů, kteří ochotně vedou kroužky, a 5 správních zaměstnanců. Financováni jsme ministerstvem školství prostřednictvím Jihomoravského kraje, jehož jsme příspěvkovou organizací, vlastní činností a dary. Budova patří městu, my jsme jen nájemníky, ale musím říct, že spolupráce je výborná. Jsme rádi, že zázemí máme právě zde, ve středu města, dosažitelní všem dětem, v blízkosti autobusových zastávek.

**Co je to výborná spolupráce?**

Pokud je nějaký problém s budovou, město se ho snaží řešit. Loni dodělali výměnu oken v celém domě, na podzim se chystá oprava pavlače a v příštím roce by mělo dojít k opravě střechy. V této budově se od roku 1972, odkdy zde DDM působí, opravdu hodně změnilo, něco přičiněním města, v něčem jsme si vypomohli sami.

**Může DDM nabídnout dětem něco nového?**

V letošním školním roce vznikl nový kroužek Mladých reportérů, do kterého chodí dvanáct žáků a jejichž činnost můžete sledovat nejen na našem webu. V březnu začal pracovat taneční kroužek Step, který – byť se rozjel pozdě – má desítku nadšených členů. Po prázdninách můžeme nabídnout také vzdělanější pedagogy. Končí výjimka ze zákona o pedagogických pracovnících a od 1. 1. 2015 musí mít každý, kdo pracuje s dětmi, příslušnou pedagogickou kvalifikaci.

**To platí i pro externisty, kteří jsou s dětmi třeba jen hodinu týdně?**

Ano, a my se podle toho musíme zařídit. Já a vedoucí oddělení Kamil Ošlejšek jsme absolvovali v loňském roce Systém přípravy a vedení pedagogů volného času pořádaný NIDM MŠMT, díky němu jsme získali osvědčení a pod jejich záštitou můžeme školit pedagogy. Téměř všichni naši externisté prošli, rozděleni do dvou skupin, čtyřicetihodinovým vzdělávacím programem zaměřeným na volný čas, pedagogický proces, cílovou skupinu a osobnost pedagoga. Po jeho úspěšném zakončení se budou moci prokázat dokladem Pedagog volného času pro dílčí přímou pedagogickou činnost.

**Co na to externí spolupracovníci?**

Musím říct, že si mnozí pochvalují, že získali nové a hlavně důležité informace. Navíc jako kolektiv je to stmelilo, někteří se znali jen od vidění. Sama jsem se setkala s tím, že co se naučili, snaží se již nyní zařadit do práce s dětmi. A to je pro mě v této oblasti největší hodnota.

**I když si rodiče práci DDM pochvalují, na začátku školního roku jsou nespokojení, že neznají předem přesný den a čas daného zájmového útvaru. Dá se s tím něco dělat?**

Naše činnost je založená na již zmíněných ochotných externistech, pracujících a studentech. Teprve když oni mají představu o časovém rozvržení svého týdne, můžou plánovat, kdy povedou kroužek. Tady je alfa a omega problému. A čas zájmových útvarů, které vedeme my zaměstnanci, se s tím musí sladit, případně podřídit, to samozřejmě s ohledem na přání většiny dětí a jejich rodičů. Jinak se to řešit nedá. 

### Přehled historie

Začátky domu dětí se vztahují k datu 26. května 1959. Tehdy byl v prostorách bývalé porodnice na Hybešově ulici (dnes Citroen, naproti bývalé elektrárny) otevřen Okresní dům pionýrů a mládeže v Boskovicích s nabídkou 17 zájmových útvarů, do nichž se přihlásilo 370 dětí. Zřizovatelem tenkrát byl Okresní národní výbor Boskovice. Rok na to došlo ke zrušení okresu Boskovice, a organizace proto od 1. června 1960 přešla pod Městský národní výbor Boskovice a podle toho změnila i název na Městský dům pionýrů a mládeže.

V roce 1972 se přestěhoval do stávající budovy na ulici 17. listopadu, která do té doby sloužila jako internát. Postupně stoupal počet nabízených kroužků a s nimi i počet jejich uživatelů. V současné době má DDM 83 zájmových útvarů a v nich 1 139 členů. Jméno Dům dětí a mládeže Boskovice nese organizace od roku 1991, kdy nahradilo zhruba rok užívané Místní dům dětí a mládeže. Ke změně došlo i co se zřizovatele týče: blanenský školský úřad nahradil v červenci 2001 kraj, jehož příspěvkovou organizací je DDM dodnes.