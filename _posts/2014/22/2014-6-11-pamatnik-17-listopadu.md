---
title: Junák a Orel usilují o památník 17. listopadu
authors: Jaromíra Vítková
category: napsali nám
tags: Boskovice 22-2014 
---

Na společném projektu zřídit památník k letošnímu 25. výročí od sametové revoluce, která se stala významným mezníkem v historii našeho státu, se shodla boskovická jednota Orel a členové spolku Junák. Vedle samotných oslav státního svátku se světelným průvodem a mší svatou se jeho nejdůležitější částí má stát odhalení památníku.

Autorkou návrhu je boskovická výtvarnice a skautka Magdalena Staňková. Památník nazvala Studnice a věnován je obětem totalitního režimu s důrazem na vyjádření nutnosti sebereflexe v postoji k totalitám. Umístění památníku se v současné době upřesňuje. Také se ujasňují finanční zdroje, protože částka, která byla získána z grantového systému města, pokryje jen část celkových nákladů.

Zástupci obou spolků se na společném projektu shodli, protože poselství Sám v sobě hledej, zda svobodu bráníš, ctíš nebo omezuješ je jednou z určujících myšlenek orelského hnutí i skautingu. Již v minulých letech probíhaly různé vzpomínkové aktivity. Jedněmi z organizátorů těchto vzpomínkových setkání byli skauti Václav Klíč, Kamil Ošlejšek a Petr Lizna oddílu Nibowaka boskovického střediska.