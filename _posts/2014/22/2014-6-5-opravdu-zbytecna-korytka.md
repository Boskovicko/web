---
title: Opravdu zbytečná korýtka?
authors: Petr Meluzín
category: publicistika
tags: eurovolby 22-2014
---

Popravdě řečeno neznám téměř nikoho, kdo by na Evropské unii viděl alespoň něco dobrého. Proto nejspíš nepřekvapila mizerná účast ve volbách do Evropského parlamentu. No bodejť, přece těm vyžírkům nebudeme zametat cestičku k evropským korýtkům, u kterých si za naše peníze budou válet šunky. Tohle uslyšíte v každé hospodě. Nejsme ale v případě Evropského parlamentu trochu vedle?

To, co nás většinou na EU štve, je byrokratický aparát zasahující často do absurdních detailů každodenního života. Jak si mohli dovolit nám sáhnout na pomazánkové máslo nebo tuzemský rum? Ano, od bruselských úředníků se jistě dočkáme ještě mnoha pitomostí. Jenže ruku na srdce, je to snad v Praze lepší? A četli jste v novinách nebo slyšeli ve vaší-naší televizi, že by snad Brusel něco udělal správně? Chválit EU, to se u nás opravdu nenosí. Možná i proto jsme v euroskepsi nejlepší hned po Britech.

Ty drobné i velké pitomosti produkuje výkonná moc, tedy Evropská komise (obdoba národní vlády) a jí podřízený úřednický ansámbl. Parlament je ovšem zákonodárný orgán, který se tuzemským rumem opravdu nezabývá. Zato řeší podstatně důležitější záležitosti. V nedávné době to byla dohoda ACTA o autorských právech. Nebýt pirátů, snad by se o tom u nás ani nevědělo. Česká europoslankyně položila všem před hlasováním jednoduchou otázku: „Umíte si představit, jak by reagoval americký kongres, kdyby jim někdo takovou dohodu předložil ke schválení?“ Parlament pak smetl tuto obludnost se stolu. Při vší úctě k pirátské straně, nešlo zdaleka jen o zamezení nelegálnímu stahování muziky a filmů. Dohoda ACTA měla zajistit i vymáhání autorských práv na osiva, především geneticky modifikovaná. Nejspíš proto za ni v EU lobovala americká firma Monsanto, největší producent geneticky modifikovaných potravin. Evropští zemědělci i drobní zahrádkáři by se pak nestačili divit.

Právě teď se v Bruselu projednává Transatlantická obchodní dohoda. Pokud by byla přijata ve znění navrženém Evropskou komisí, hrozí, že nadnárodní firmy mohou zažalovat především menší státy, pokud jim „brání v podnikání“. Díky podobné smlouvě vysoudil tabákový koncern na australské vládě miliardové odškodné, protože jim prý nařízením o ošklivých obalech cigaret kazila byznys. V Evropě by se především postupně odbouraly všechny ekologické mantinely, které máme oproti USA nesrovnatelně tvrdší. Evropský parlament chce naštěstí tuto dohodu zamítnout.

Nebýt Evropského parlamentu, byl by dnes náš mafiánský kapitalismus ještě bezohlednější. A pokud ještě pořád pochybujete o smyslu EU, vzpomeňte si na Ukrajinu. Původním cílem založení Evropské unie bylo zachování míru v Evropě. Zatím se to alespoň na území EU daří. Zatím.