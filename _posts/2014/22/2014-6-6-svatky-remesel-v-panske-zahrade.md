---
title: Svátky řemesel proběhnou letos v kunštátské Panské zahradě
authors: Tomáš Trumpeš
category: kultura
tags: Kunštát 22-2014 
---

Sedmý ročník Svátků řemesel pořádá občanské sdružení Řemesla Kunštát ve spolupráci s městem Kunštát v sobotu 7. a v neděli 8. června. Akce se tentokrát přesunula ze zámeckého areálu do nedaleké Panské zahrady. Tématem letošního ročníku je kůže.

„Do areálu nově zrekonstruované Panské zahrady, nacházející se pod kunštátským zámkem, přijede více než stovka mistrů ruční řemeslné výroby a představí svoje umění a dovednosti. Prezentována budou následující řemesla: kováři, koláři, řezbáři, skláři, perníkáři, pekaři, cukráři, brašnáři, sedláři, tesaři, hrnčíři, kamnáři, košíkáři a další. V Panské zahradě v průběhu akce vystoupí například bičař, sedlář a restaurátor středověkých kočárů,“ upřesnila za pořadatele Irena Kupková.

Řemeslný jarmark jako vždy doprovodí také bohatý kulturní program, jehož součástí bude historické vystoupení spojené s průvodem a příjezdem krále Jiřího a královny Johanky, velký rytířský turnaj a vystoupení mistra sokolníka. 

Program odstartuje v sobotu v 11.30 otevření jarmarku a slavnostní zahájení celé akce. V poledne bude následovat vyhodnocení 5. ročníku keramické soutěže pro děti, následovat bude ve 12.30 vystoupení dětí z MŠ na téma život krále Jiřího. Ve 13 hodin je připraven pořad Kavalírský menuet a tanečnice – jezdecká show Štvanci. Následuje ve 14 hodin sestavení kočáru – 19 řemesel, v 15 hodin historická módní přehlídka – show Štvanci a v 16 hodin akční program s loveckými dravci Orli – sokoli – káňata. V 16.45 naváže výcvik rakouské kavalérie C. a K. Huláni – jezdecká show Štvanci. Sobotní program uzavřou dva koncerty, nejprve od 17.30 vystoupí dětská rocková kapela Blackstars Band, od 18.15 zahraje folková skupina Meron.

V neděli se jarmark otevře v 10 hodin a od 11 hodin se koná Show s jedním i dvěma biči – vystoupí mistr světa 2003 Pavel Votápek. Ve 13 hodin dojde na historický průvod s poselstvím francouzskému králi a slavnostní ceremonie na francouzském dvoře. Ve 14 hodin bude program pokračovat vyhlášením a udělením titulu Mistr tradiční rukodělné výroby Jihomoravského kraje. Ve 14.30 se opět představí program s loveckými dravci Orli – sokoli – káňata. Na 15 hodin je připravena Přehlídka koňského spřežení a historického kočáru, v 16 hodin program uzavře Velkolepý rytířský turnaj na koních mezi moravskými a francouzskými rytíři – opět v podání Štvanců.

Součástí doprovodného programu bude také výstava koňských postrojů, drátenická a keramická dílnička pro děti, mletí mouky a pečení placek, pražení kávy na historickém kulovém pražidle či ochutnávka tradičních delikates.

V rámci Svátků řemesel proběhne v Kunštátě i letos dřevařské sympozium, od 2. do 6. června budou dřevosochaři tvořit na náměstí Klementa Bochořáka a hotové sochy pak budou prezentovány během svátků v areálu Panské zahrady. 

„Celá akce je zaměřena na názornou, živou prezentaci všech řemesel a lidských dovedností, které se rozvíjely v minulých staletích a spoluvytvářely významnou část našeho kulturního národního dědictví. V rámci projektu se budou prezentovat tradičně i odborná učiliště a střední odborné školy řemeslného charakteru. Letošní ročník je součástí celoročního nadnárodního programu připomínajícího 550. výročí mírového poselství krále Jiřího a Roku pánů z Kunštátu,“ doplnili pořadatelé.