---
title: Do finále o titul Vesnice roku 2014 nepostoupili
authors: Andrea Šrámková
category: zpravodajství
tags:
- Jihomoravský kraj
- 22-2014
---

Poslední květnový týden proběhlo vyhodnocení krajského kola soutěže Vesnice roku. Z jednadvaceti přihlášených jihomoravských obcí Zlatou stuhu a s ní postup do finále získala Vrbice (okr. Břeclav). Řadu ocenění si však odnesli i zástupci obcí z blanenského okresu: Cetkovice odjely s Oranžovou stuhou za spolupráci obce a zemědělského subjektu plus mimořádné ocenění za vzorné vedení knihovny, Křtiny se stuhou bílou za činnost mládeže. Zlatá cihla v kategorii obnova staveb venkovské zástavby připadla Rudickým podobně jako mimořádné ocenění za inovativní přístup k rozvoji venkova. S prázdnou se nepotázaly ani Vísky, získaly ocenění starosty Stanislava Kamby a další za společenský život v obci.