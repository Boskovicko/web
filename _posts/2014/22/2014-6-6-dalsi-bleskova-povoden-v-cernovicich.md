---
title: Černovice opět zasáhla blesková povodeň
cover-photo: http://i.zoul.cz/lQ7rerf.jpg
authors: Marek Osouch
category: zpravodajství
tags: Černovice voda 22-2014 
---

Vydatný déšť se minulé pondělí kolem třetí hodiny odpoledne přehnal nad Černovicemi a rozvodnil místní potok natolik, že zaplavil desítku domů.

Pětapadesát milimetrů napršelo podle starosty Černovic Jaroslava Zhoře v obci za dvacet minut. „Před obecním úřadem bylo půl metru vody. Lidé měli zatopené sklepy a zahrádky. Kanalizace nestíhala, naopak z ní ještě voda stříkala,“ popsal starosta. Jedním ze zatopených rodinných domů byl i dům Jiřího Kšici. „Měl jsem ve sklepě metr vody a nánosy pěti až deseti centimetrů bláta,“ uvedl. Škody zatím přesně vyčíslené nemá. 

S čerpáním vody ze sklepů a úklidem komunikací pomáhali v pondělí odpoledne kromě místních dobrovolných hasičů také profesionálové a dobrovolní hasiči z Kunštátu a dobrovolníci z Tasovic a Brumova. Celý zásah trval podle mluvčího hasičů Jaroslava Mikošky zhruba tři hodiny. Do pondělního večera stihla voda opadnout a lidé mohli začít uklízet. 

Výši škod obec zatím nezná, protože stále se podle starosty přichází na některé věci poničené vodou. Velkou ránu utrpěl například rybník, do kterého voda přinesla nánosy bahna a písku. „Letos na podzim bude výlov, takže uvidíme, jak moc je zanesen,“ uvedl Zhoř. 

Blesková povodeň zasáhla Černovice po necelém roce. Podle starosty byla letošní ještě horší. „Loni přišel déšť jenom ze západu, letos to byly dvě bouřky z jihu a z východu,“ vysvětlil. Dvě povodně s odstupem jednoho roku ho nenechávají nijak chladným. Chce proto začít co nejdříve jednat, aby se situace neopakovala. Prioritou pro obec bude podle něj vyčištění koryta potoka. Požádali proto již Lesy ČR, které mají potok pod svou správou, aby se na situaci po povodni jejich zástupci přišli do obce podívat. „Naposledy se čistil před čtyřmi lety,“ prozradil starosta. Po loňské povodni tak potok zůstal zanesen. Podle Kšici leží vina právě na správcích potoka. Řešením by také podle starosty byla zvýšená průtočnost mostů. Nyní jsou pod mosty jen úzké roury. To jsou ale investice v řádu milionů, které prozatím přesahují možnosti obce. 