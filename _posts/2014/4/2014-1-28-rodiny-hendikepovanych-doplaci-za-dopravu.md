---
title: Rodiny hendikepovaných lidí doplácí vysoké částky za dopravu
authors: Petra Bílá
category: zpravodajství
tags: Boskovicko charita 4-2014
---

Oblastní charita Blansko od listopadu loňského roku přestala hendikepovaným klientům dotovat dopravu do svých zařízení. Službu hradí přímo rodiny. V některých případech to ale může znamenat značnou finanční zátěž. Při sazbě deset korun za kilometr, kterou si charita účtuje, se náklady na svoz mohou vyšplhat na několik tisíc. Pomoci mohou sponzoři nebo i solidarita lidí.

Cestování není pro hendikepované lidi jednouché. Kde je možnost, zajistí dopravu rodiče nebo příbuzní. Někteří postižení zvládnou cestovat autobusem. Mnohým však musí dovoz a odvoz někdo zajistit. „Klientům nabízíme svoz a odvoz speciálním vozidlem. Takzvané asistenční taxi je upravené vozidlo. To řídí řidič, který má kompetence na to, aby mohl pracovat se zdravotně postiženými. Tato služba kromě hendikepovaným slouží také třeba seniorům, které může odvézt k lékaři nebo na nákup. Příslužba k tomu je zadarmo, platí se pouze doprava a náklady s ní spojené. Práci řidiče vykonává člověk, který na to má úvazek a jehož mzdu nemůžeme platit z dotací od státu. Doprava klientů do zařízení není sociální službou. Stát nám na ni tedy neposkytuje žádnou finanční podporu,“ vysvětlila ředitelka Oblastní charity Blansko Jana Sedláková.

Až do loňského roku rodiny klientů platily za dopravu minimální částku. Velkou část na ni charita doplácela ze svých zdrojů. „Byly to poměrně vysoké částky. Neměli jsme právo na tyto účely čerpat žádnou dotaci. Zákon říká, že na zabezpečení těchto potřeb získávají peníze rodiny. Ve chvíli, kdy jsme na dotacích od státu dostali o jeden milion korun méně, jsme museli hledat způsob, jak ušetřit. Zdálo se nám jako rozumné, abychom zachovali standard služeb. Z ekonomického hlediska ale nemůžeme platit něco, na co nám nikdo nedá peníze. Na druhou stranu naše zařízení existují, aby lidem pomáhala, a kdyby tam mělo být poloprázdno, není to dobře,“ vysvětlila ředitelka Sedláková. 
Svého syna do Betany posílá i rodina z obce na hranicích okresu, která si přála zůstat v anonymitě. „Od té doby, co se zvedl poplatek za dopravu, jsme museli ježdění trochu omezit. Syn chodí jen čtrnáct dní v měsíci. Stále se řeší, jakým způsobem zajistit dopravu, aby to vyšlo levněji. Žádali jsme i finanční pomoc od obce, ale pan starosta nás odmítl,“ popsala svoji zkušenost žena.

Vedoucí Betany Boskovice Renata Musilová prozradila, že poté, co charita přestala klientům doplácet dopravu do zařízení, se návštěvnost snížila. „Snažíme se ale dělat vše pro to, abychom sehnali potřebné prostředky a klienti mohli chodit častěji,“ sdělila Renata Musilová.

Pracovníci z charity požádali zastupitele obcí, zda by obyvatelům, kterých se to týká, na dopravu přispěli. „V mnoha případech byla naše žádost vyslyšena. Sháníme také sponzory. Myslím, že ve společnosti by měla fungovat solidarita. Naše priority jsou takové, že se snažíme sehnat finance pro ty, kteří by kvůli nedostatku financí měli přestat docházet do zařízení. Vyčlenili jsme terénního sociálního pracovníka, kterého jsme posílali za těmi lidmi. Děláme všechno pro to, aby postižený člověk nezůstal zavřený doma, odkázaný na péči rodiny, ale aby se dostal do kolektivu,“ uvedla Sedláková.

Hendikepovaným lidem pomáhá například i denní stacionář Domov Olga. Předsedkyně občanského sdružení, které stacionář provozuje, potvrdila, že zajistit klientům dopravu je finančně náročné. „Musíme zajistit vozový park, pravidelné prohlídky ale i pojištění cestujících pro případ dopravní nehody. Náklady stoupají, ale zatím jsme dopravu nezdražovali. Částky jsme modelovali tak, aby námi zajištěný svoz nebyl pro klienty dražší než cestování autobusem. Jezdíme pro klienty do Rájce, do Holešína, na Klepačov. V případě, že jezdí denně, si za dopravu účtujeme měsíčně od pěti do sedmi set korun,“ sdělila Jana Kratochvílová, předsedkyně občanského sdružení Hnutí humanitární pomoci.