---
title: Pohled na únorovou hvězdnou oblohu
authors: Jaroslav Chloupek
category: publicistika
tags: astronomie 4-2014
---

Nejkratším měsícem roku je únor, protože trvá jen 28 dní, pokud není přestupný rok. Únor je také měsícem, který celý patří zimě. Někdy se stane, že zima právě v únoru nejvíce kraluje. V chladném ovzduší nejsou přívětivé pobyty večer či v noci, chceme-li sledovat hvězdnou oblohu. Vytrvalé pozorovatele však ani tato překážka neodradí a navzdory chladu oblohu sledují.

I když se v únoru dny už mírně prodlužují, budou večery dostatečně dlouhé, abychom obdivovali krásná zimní souhvězdí. Když budeme pohledem na jasné večerní obloze postupovat od západu k východu, najdeme souhvězdí Ryb, Berana, Býka, Blíženců, Raka a skončíme u Lva. Nemůžeme vynechat nádherná souhvězdí Persea a Vozky ležící nad nimi. Největší obdiv si však zaslouží snad nejkrásnější souhvězdí oblohy – Orion a pak skupina souhvězdí kolem něj, to je Malý pes, Velký pes, Zajíc a částečně viditelné souhvězdí Eridanus (připomíná řeku).

Rozsáhlé souhvězdí Orion si opravdu zaslouží mimořádnou pozornost. Svým tvarem připomíná motýlí křídla. Tvoří jej sedm dost jasných hvězd: v horní části Betelgeuze a Bellatrix, uprostřed Alnitak, Alnilam a Mintaka a v dolní části Saiph a Rigel. V souhvězdí Orionu nalezneme mnoho zajímavých hvězdných objektů. Mezi nejdůležitější se uvádí Velká mlhovina M 42, dobře viditelná pouhým okem. Patří mezi nejbližší oblasti, kde v současnosti probíhá překotný zrod hvězd. Střed mlhoviny se nazývá Trapez. V blízkosti hvězdy Alnitak se nalézá zářící plynná mlhovina, na kterou se promítá záliv tmavé mezihvězdné hmoty. Podle svého tvaru má název Koňská hlava. Vedle ní je hvězda Sigma Ori, nejpůsobivější objekt souhvězdí. Jde o šestihvězdu, která vznikla poměrně nedávno. Nejjasnější hvězdou souhvězdí je hvězda Rigel s jasností 0,1 mag a vzdáleností 1400 ly. Směrem od souhvězdí Orionu se v říjnu setkáváme s meteorickým rojem zv. Orionidy. Je to rozsáhlý proud meteoridů, který za sebou nechává Halleyova kometa.

Starověká báje vypráví o lovci Orionovi, synu vládce moří boha Poseidona a bohyně lovu Artemidy. Lovec Orion byl někdy prostořeký a svým chvástáním urazil bohyni Héru. Za trest Héra poslala na lovce obrovského štíra, jehož bodnutí bylo lovcovou smrtí. Na přímluvu Artemidy byl spolu se svým psem Siriem přenesen na oblohu a umístěn právě proti souhvězdí Štíra. Když Orion vychází, Štír zapadá, aby se tato souhvězdí nesetkala.

Únorové Slunce je trošku štědřejší na ozařování zemského povrchu. 1. 2. vyjde v 7.34 a zapadne v 16.54, 28. 2. vyjde v 6.46 a zapadne v 17.40. Den se během února prodlouží o 1 h 34 min. Také sluneční azimut vzroste ze 64° na 79° (o 15°). Do znamení Ryb Slunce vstoupí dne 18. 2. v 18.58, časové údaje jsou uvedeny v SEČ.

Pozorujeme Měsíc, jak se v únoru jeví jeho fáze: 6. 2. první čtvrt, 15. 2. úplněk, 22. 2. poslední čtvrt, takže v nejkratším měsíci uvidíme jen tři měsíční fáze. Měsíční odzemí nastane 12. 2. v 6.00 (vzdálenost od Země 406 252 km) a měsíční přízemí 27. 2. ve 21.00 (vzdálenost 360 427 km).

Při hledání planet na obloze se budeme řídit těmito údaji: Merkur počátkem února nad jihozápadním obzorem. Ráno najdeme Jitřenku Venuši nad jihovýchodním obzorem. Mars je na obloze po většinu noci v souhvězdí Panny. Výrazně jasnou planetou na obloze je Jupiter v Blížencích. Ve druhé polovině noci v souhvězdí Vah najdeme Saturn. Večer nad západním obzorem v Rybách se nalézá Uran. Neptun nelze pozorovat.

Únorová obloha také nabídne zajímavé úkazy. Konjunkce Měsíce s planetami bývají dobře pozorovatelné. 1. 2. bude večer srpek Měsíce v blízkosti Merkuru nízko nad jihozápadním obzorem. 11. 2. nastane konjunkce Měsíce a Jupiteru viditelná po celou noc. Dne 19. 2. bude konjunkce Měsíce a Marsu, současně seskupení Marsu, Spiky a Saturnu ráno 19.–22. 2. na jihozápadě. Velmi těsná konjunkce Měsíce s Venuší v 5.39 ráno nastane nad jihovýchodním obzorem. Venuše dosáhne maximální jasnosti – 4,6 mag 15. 2. v 6.00.

Tyto pěkné úkazy jistě bude sledovat z astronomického nebe významný astronom doc. Dr. Josif Kleczek, DrSc., dlouholetý pracovník AÚ Akademie věd ČR v Ondřejově, který zesnul ve věku 90 let začátkem ledna 2014. Kromě řady odborných publikací má zásluhu na vydání vynikající knihy s názvem Velká encyklopedie vesmíru.