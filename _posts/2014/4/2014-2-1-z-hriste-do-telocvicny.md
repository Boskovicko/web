---
title: Z hřiště do tělocvičny
authors: Ilja Melkus
category: publicistika
tags: 4-2014
---

O Vánocích jsme pobývali v lázeňsko-horském prostředí, sněhu nebylo. Na vycházce jsme potkali mladou běžkyni – celkem běžný jev, že ano, a takový přirozený. Navečer jsme pak mohli zhlédnout další běžkyni – tentokrát ovšem za okny fitcentra na běžícím pásu, pod elektrickými světly, ve vyhřívané místnosti, nejspíš s klimatizací a určitě za to musela zaplatit nemalý peníz.

Doma mě inspirovaly trénující mladé volejbalistky v tělocvičně na Slovákově. Vzpomněl jsem si, jak jsem chodil zamlada na prvoligová utkání volejbalistů brněnské Zbrojovky v době, kdy se stala mistrem republiky. A představte si, že ta mistrovská utkání se hrála venku, na antukovém hřišti, za tělocvičnou halou takzvaného Stadecu (dnes Kounicova ulice). Věc dnes naprosto nemyslitelná – sportovat na čerstvém vzduchu.

Ve velké oblibě u dětí obou pohlaví bývaly plácky. Takové nedefinované, s hliněným povrchem a se čtyřmi půlcihlovkami, které sloužily jako branky. Kolik budoucích reprezentantů na takových pláccích začínalo a i některé dnešní světové fotbalové hvězdy získávaly první dovednosti s balónem právě na nich.
Nebo vezměme takový florbal, člověk by řekl letní varianta klasického hokeje nebo hokej bez bruslí. My jsme hrávali na ulici nebo na plácku s obyčejnou hokejkou a tenisákem. Jenže takový letní floor hokej se vymyslí tak, aby se nemohl hrát venku, ale jenom v pořádně velké tělocvičně.

Existují sice umělé povrchy pro venkovní hřiště, které umožňují hrát florbal, stejně jako házenou, košíkovou, in-line hokej, tenis a další hry na čerstvém vzduchu, a i když stojí pár milionů, nesmí se na nich hrát vyšší soutěže. A hřiště se navíc musí oplotit, zamknout a hlídat. Co potom s klukama, kteří přijdou ze školy, popadnou hokejku a jdou se jen tak vylítat ven, bez členství ve sportovním oddílu?

Divná doba. Takové miminko přivezou z porodnice a už ho strčí do kočárku a šups ním na čerstvý vzduch – ať mrzne, prší nebo praží slunce. Ale na balkoně nebo pod oknem ten vzduch přece jen není nejlepší, tak se musí drandit po venku. Ve školce děti musí na procházku nebo na hřiště, dopoledne i odpoledne, pokud zrovna nepadají trakaře. Ale mladé sportovce šoupneme do tělocvičny, aby si toho propoceného luftu pořádně užili. 

A ti, co jsou starší a chtějí být in, si zajdou zaběhat na gumový chodník do fitka, zahrát squash do skleněné bedny, hodit spinning v modrém světle nebo zatancovat zumbu do nějaké dobře vydýchané místnosti.

Jen nevím, jestli se ještě vyskytují kluci a holky, kteří by přišli ze školy, hodili aktovku za dveře a šli se vylítat na čerstvý vzduch místo toho, aby se pěkně o samotě věnovali výdobytkům výpočetní techniky.