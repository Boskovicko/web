---
title: "Nový zákon: Radniční média by měla informovat vyváženě"
authors: Tomáš Trumpeš
category: zpravodajství
tags: Boskovice 4-2014
---

Nový tiskový zákon, který se mimo jiné snaží přimět radnice k tomu, aby jimi vydávaná periodika informovala vyváženě a objektivně, vešel v platnost koncem minulého roku.

„Uvedená novela tiskového zákona byla přijata za účelem splnění úkolu Zavedení opatření proti zneužívání radničních periodik, stanoveného ve Strategii vlády v boji proti korupci,“ uvádí materiály ministerstva kultury, které zákon připravovalo. Nový zákon by podle ministerstva měl směřovat k tomu, aby periodické tisky vydávané orgány územních samosprávných celků poskytovaly objektivní a vyvážené informace. „Cílem změny tiskového zákona je zajistit objektivní informovanost občanů územních samosprávných celků o činnosti a průběhu jednání jimi volených zástupců. Novelou tiskového zákona došlo k definování nové kategorie periodického tisku územních samosprávných celků, takzvaných radničních periodik, pro která nově platí možnost uplatnění požadavku na uveřejnění informací ze strany všech politických a názorových skupin zastoupených v zastupitelstvu daného územního samosprávného celku,“ upřesnilo ministerstvo kultury.

Radniční média by tak již neměla být hlásnými troubami vládnoucích koalic, ale měl by zde být dáván prostor také opačným názorům reprezentovaných opozicí. A před volbami by neměly být vedením radnice používány v kampani. Kritici zákona však upozorňují, že zákon pro radnice za porušování nového zákona nestanovuje žádné sankce a jeho působení tak může být bezzubé. Za ignorování opozice nehrozí žádná pokuta.

„Zastupitelům jsme poslali návrh změn v našich interních pravidlech pro vydávání radničních médií. Dohodli jsme se, že budeme dávat prostor opozici v rozsahu jedné strany v Radničních listech a čtyř stran ve Zpravodaji. Obě strany byly zajedno v tom, že by se kvůli tomu neměl rozšiřovat rozsah periodik o další stránky, což by znamenalo náklady navíc. Zatím žádné požadavky od zastupitelů na otištění jejich příspěvků nedorazily, tak uvidíme, jak se to bude vyvíjet dál,“ uvedl tiskový mluvčí boskovické radnice Jaroslav Parma.

Ten také upozornil, že novela zákona nenutí radnice dávat prostor jakýmkoliv příspěvkům, ale materiály musejí pocházet od zvolených zastupitelů. Šéf nejsilnější opoziční strany v Boskovicích, Milan Kolínský z ČSSD, není příliš spokojen s tím, že o podobě periodik a uveřejňování příspěvků bude nadále rozhodovat pouze vedení města a uvítal by také zastoupení opozice v redakčních radách. To se však prosadit nepodařilo. „Na zastupitelstvu jsem inicioval návrh, aby zastupitelé mohli připomínkovat materiál, který se k tomuto tématu připravoval do Rady města. To sice velmi těsně prošlo, ale nakonec jsem byl jediný, kdo nějakou připomínku měl. Rada ji projednala, nicméně ji nevzala v potaz. Mrzelo mě, že ostatní zastupitele to bohužel příliš nezajímalo. Podle mého názoru nejde pouze o rozsah, ale také o to, kdo bude jednotlivé příspěvky posuzovat a rozhodovat o jejich uveřejnění,“ popsal své stanovisko sociální demokrat Milan Kolínský. Ten však věří, že do budoucna by se tato jeho připomínka mohla prosadit. „Přes odmítnutí zabývat se novým složením redakční rady věřím, že společenský vývoj přinese další posun, kdy si zastupitelstvo vyhradí působnost dohledu nad vydáváním periodika a provozování dalších sdělovacích prostředků města. Redakční rada může být zřízena jako další výbor zastupitelstva s novou náplní práce a vymezení se k redakci, která by sama měla být aktivní při získávání alternativních názorů k rozhodnutím radnice,“ dodal opoziční zastupitel Milan Kolínský.