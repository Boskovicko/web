---
title: Novela zákona o veřejných zakázkách přinesla i významné úspory
authors: Marek Osouch
category: zprávy
tags: Boskovicko 4-2014
---

Dva miliony a šest milionů. To jsou staronové limity pro veřejné zakázky malého rozsahu. Po dvou letech s limity jednoho milionu pro služby a tří milionů pro stavební práce se tak celým systém vrací zpět ke starým číslům. Obcím tato novela může ulehčit práci. Na malé zakázky se totiž nevztahuje zákon o veřejných zakázkách. Nevládní organizace to považují za krok špatným směrem. Na Boskovicku však má většina obcí kvůli transparentnosti vlastní předpisy, kterými se při zadávání zakázek malého rozsahu řídí.

„Domnívám se, že návrat k původním limitům pro zakázky malého rozsahu nebyl podroben dostatečné celospolečenské diskusi a podložen žádnou relevantní analýzou vhodnosti takovéhoto nastavení,“ prohlásila právnička Transparency International Helena Joachimsthalerová. „Za potřebnou úpravu považujeme především návrat k původním nižším limitům pro zakázky malého rozsahu, případně rozšíření uveřejňovací povinnosti,“ dodala. Dnes musí obce zveřejňovat na internetu smlouvy, které se týkají zakázek nad pět set tisíc korun. Zveřejňování se týká smluv od dubna roku 2012. Boskovice své smlouvy s dodavateli zveřejňují na webu www.vhodne-uverejneni.cz. Na internetových stránkách Boskovic v sekci organizační struktura – odbor správy úřadu jsou uveřejňováni i ostatní účastníci výběrového řízení, kteří usilovali o získání zakázky nad pět set tisíc korun.

U veřejných zakázek malého rozsahu se nemusí obce řídit zákonem o veřejných zakázkách. Pouze musí dodržovat zásady transparentnosti, rovného zacházení a nediskriminace. Jak toho docílí, je už na samotných obcích. Můžou si k tomu například schválit své vnitřní předpisy. V Boskovicích upravuje veřejné zakázky malého rozsahu organizační směrnice z roku 2012. Ta mimo jiné říká, že při zakázce malého rozsahu na dodávky a služby přesahující 50 tisíc a nedosahující částky 200 tisíc korun se musí provést průzkum trhu. Stejně se postupuje i u zakázek na stavební práce v hodnotě od 100 do 500 tisíc korun. Levnější zakázky, tedy do 50 tisíc korun u služeb a do 100 tisíc u stavebních prací, směrnice nijak neupravuje. U dražších zakázek malého rozsahu, které se však stále neřadí mezi podlimitní zakázky, se už koná poptávkové řízení. Podlimitní zakázka je zakázka, která převyšuje zakázku malého rozsahu, ale nedosahuje na hodnotu stanovenou nadlimitní zakázkou. Ta u stavebních prací převyšuje 125 milionů korun. V Boskovicích se tak nejčastěji jedná o již zmíněné veřejné zakázky malého rozsahu a při větších investicích, jako je dnes sportovní hala, o podlimitní. Podlimitní zakázky jsou již ošetřeny zákonem. V současné době se v Boskovicích chystá nová směrnice vzhledem ke změnám v zákoně.

V Letovicích také mají svůj vnitřní předpis. „Všechny zakázky nad čtyři sta tisíc u nás musí schválit zastupitelstvo,“ sdělil starosta Letovic Vladimír Stejskal. Předpisy pro zadávání zakázek nejsou výjimkou pro velká města regionu, člověk se s nimi však může setkat i v menších obcích, jako je Žďárná nebo Suchý.

Komisi, která zhodnotí jednotlivé nabídky, navrhuje městská rada individuálně ke každé zakázce. Sama rada poté rozhoduje o nejvhodnější nabídce. „Rada města při svém rozhodování vychází ze Zprávy o posouzení a hodnocení nabídek a případných stanovisek zainteresovaných odborů a právníka městského úřadu,“ uvedl tiskový mluvčí boskovické radnice Jaroslav Parma.
Veřejné zakázky malého rozsahu jsou nejčastějšími, s kterými se obce potýkají. Každá transparentní zakázka s sebou v mnoha případech nese úspory. Soutěže totiž nutí dodavatele provést zakázku co nejlépe a za co nejnižší cenu. Projektovaná cena je tak často o statisíce vyšší než vysoutěžená. Například oprava chodníku na Květné v Boskovicích byla vyprojektována na jeden a čtvrt milionu korun, vysoutěžená cena byla osm set osmdesát tisíc, tedy o více než tři sta tisíc nižší. Podobně jsou na tom i ostatní opravené chodníky v Boskovicích. „Ano, hlavním hodnotícím kritériem při výběru dodavatele je v dnešní době cena,“ poznamenal Jaroslav Parma. U větších zakázek už však někdy nastávají problémy v podobě špatně provedené práce. 
Příkladem může být boskovické koupaliště, jehož oprava stála zhruba sedmdesát milionů korun, přesto na něm byly několikrát reklamovány nejrůznější vady. Poslední vady z roku 2012, přesněji únik vody z rozvodů pod bazénem, už ovšem ani jedna ze stavebních společností neakceptovala, a dvoumilionovou opravu tak musela radnice zaplatit z městského rozpočtu. Kdyby stavba probíhala v rámci jedné etapy, tyto problémy by nenastaly. Firma Skanska provádějící první etapu neuznala reklamaci z toho důvodu, že bylo zasaženo do jejího díla, společnost IMOS, která vyhrála soutěž na stavbu druhé etapy, se k reklamaci také nemá, protože dané dílo, kde vznikly problémy, nestavěla. Neuznala tak odpovědnost za dílo, do kterého sama zasahovala.

U lázní se zase zapomnělo na pořádnou studii stavu bazénu a celé budovy lázní. Postupnou rekonstrukcí se zjišťovalo, že objekt je v mnohem horším stavu, než vedení města předpokládalo. Zvyšování ceny už tenkrát vyvolávalo bouřlivé reakce od plavců. „Přece není možné, aby se na to přišlo až při zahájení stavby. Lidé, kteří zde pracovali, upozorňovali celé roky na havarijní stav,“ uvedli tenkrát. Tehdejší starosta Boskovic František Sivera oponoval, že už to tak u starých budov bývá. „Až poté, co se do budovy hrábne, zjistí se, že její stav je mnohem horší. Těm zvýšeným nákladům se nebylo možné vyhnout,“ vysvětloval tehdy Sivera. Z původně předpokládaných třiceti milionů stála oprava dvojnásobek.

Najdou se ovšem i takové investice, kde se ušetří desítky milionů. Při výstavbě kanalizací v okolních obcích – Hrádkov, Vratíkov, Benešov, Okrouhlá, Velenov a Valchov v rámci projektu ochrany povodí řeky Dyje se cena snížila o čtyřicet milionů. V procentuálním vyjádření se vysoutěžená částka snížila na 71 procent předpokládané. To se týká Boskovicka. V rámci celého projektu, kam se počítají i oblasti Žďárska a Třebíčska se předpokládaná cena soutěží snížila dokonce na 55 procent.