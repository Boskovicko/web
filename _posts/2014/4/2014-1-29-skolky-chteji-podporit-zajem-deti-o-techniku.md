---
title: Mateřské školy chtějí podpořit zájem dětí o techniku
authors: Andrea Šrámková
category: zprávy
tags:
- Rudka u Kunštátu
- MAS
- 4-2014
---

Minulý čtvrtek proběhla v Rudce u Kunštátu konference, která odstartovala realizaci dalšího projektu spolupráce místních akčních skupin (MAS), tentokrát MAS Boskovicko PLUS a MAS Brána Brněnska. Spojil je projekt nazvaný Technické školky, do něhož se zapojily přes dvě desítky mateřských škol z obou regionů. Jeho cílem je podpora technického myšlení malých dětí a rozvoj jejich manuálních dovedností.

Projekt vychází ze skutečnosti, že jsme obklopeni technikou, ale vytrácí se povědomí o tom, jak věci fungují. Autoři se rozhodli využít přirozenou zvídavost dětí a hravou formou za přítomnosti fundovaných odborníků s nimi řešit technické úkoly ze strojírenství nebo stavebnictví. Z dětí se na chvíli stanou projektanti mostů nebo konstruktéři strojů. S běžně dostupnými materiály si vyzkouší navrhnout a postavit vybraný model. A zahrnout ho do svých her, čímž nejlépe prověří výsledek svého snažení. „Vše podporuje i komunikaci dětí, osvojují si tak nenásilně základní technické termíny, musí se domlouvat na společném postupu a na závěr ho i přestavit ostatním,“ uvedl Ladislav Mihalovič, člen České manažerské asociace, která za nápad technického vzdělávání malých dětí za podpory firem získala ocenění v soutěži Česká inovace 2011.

Konference účastníkům, převážně pedagogům z přihlášených mateřských škol, zprostředkovala i praktické zkušenosti. Seznámila je s nimi Božena Havelková, ředitelka soukromé MŠ Pramínek v Brně, v níž pilotně projekt zaměřený na techniku už probíhal.

Projekt Technické škoky poběží v průběhu let 2014–15 a počítá s náklady přes 3,3 milionu, přičemž více jak 2,9 milionu korun má pokrýt předpokládaná dotace z Programu rozvoje venkova SZIF. 