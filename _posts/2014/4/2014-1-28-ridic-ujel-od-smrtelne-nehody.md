---
title: Řidič ujel od smrtelné nehody
category: zpravodajství
tags: Lipovec 4-2014
---

Nehoda s tragickými následky se stala v obci Lipovec na Blanensku v pondělí 20. ledna v době mezi tři čtvrtě na osm až osm hodin večer. Pětašedesátiletého muže, který šel po silnici kolem retenční nádrže od centra obce k vysílači Kojál, srazilo dosud neznámé vozidlo. Chodec na následky zranění dopravní nehody zemřel. Řidič auta z místa nehody ujel.

Policie v souvislosti s touto tragickou událostí hledá svědky nehody, případně ty, kteří si v obci všimli v pondělí mezi 19.45 a 20.00 hodin rychle jedoucího auta, případně auta stojícího v blízkosti místa nehody nebo blízko obce. O pomoc žádá policie také pracovníky opraven automobilů, k nimž v době od úterý někdo přivezl na opravu vozidlo s poškozenou přední částí, světlometem nebo blinkrem, případně majitele autovrakovišť, kteří tyto náhradní díly v těchto dnech někomu prodávali.

Pokud máte jakoukoliv informaci, jež by policistům mohla ve vyšetřování pomoci, volejte přímo vyšetřovali případu na telefon 974 631 331 nebo na tísňovou linku policie 158.