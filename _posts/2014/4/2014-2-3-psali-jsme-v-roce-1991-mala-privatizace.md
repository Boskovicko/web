---
title: "Psali jsme v roce 1991: Malá privatizace"
authors: Jitka Melkusová
category: publicistika
tags:
- Boskovicko
- privatizace
- 25 let Boskovicka
- 4-2014
---

Rok 1991 v Boskovicích a na Boskovicku bych nazvala rokem prudkého zrání a prozírání. Vyšlo 23 čísel Regionálek, jak začaly být naše noviny famaliérně nazývány. Horkou sazbu nahradila počítačová sazba v čísle 13, které vyšlo 9. srpna 1991, formát novin přijal tvar formátu A4B; sázelo se na sestavě DTP Formátu B, která přišla na dobrého půl milionu korun.

Boskovické regionální centrum (BRC) soustavně vyzývalo občany regionu ke spolupráci, k aktivitě, k pokračování v cestě nastoupené v roce 1990. A věci nešly tak, jak jít měly a mohly. Vycházelo najevo, že „Praha“ si dělá, co chce, dále že porevoluční nasazení už skončilo. Marné bylo tlučení na dveře, referování o tom, že Blansko rozhodně nepodpoří vznik malých okresů, o tom, že lidem chybí schopnost konstruktivního jednání a třeba i víra, že je možné věci budoucnosti ovlivnit a posunovat. Kromě požadavku na obnovu okresu žádali ve svém Prohlášení starostů měst a obcí severní části okresu Blansko zaslané České národní radě „přehodnocení forem a rozsahu působnosti jednotlivých okresních institucí tak, aby systém místní samosprávy nenarušovaly (…), a dořešení otázek souvisejících s majetkem města a obcí včetně restituce majetku odňatého obcím po r. 1948“.

Dále BRC organizovalo diskuse odborníků či odpovědných osob s občany, z nichž pak přinášelo rozsáhlé záznamy do novin. Tématy byla voda, ekologie, školství, zemědělství, estetická výchova, doprava, památková péče. Obsáhle se noviny věnovaly městské památkové zóně, vratíkovskému Gabčíkovi, likvidaci odpadů, ekologii.

Přišla doba malé privatizace, ustanovení finančních úřadů, z OPBH Blansko se stala Bytová správa Boskovice, připravena delimitace OÚNZ Blansko k lednu 1992, lidé si svobodně volili své obvodní i odborné lékaře, v červnu 1991 zanikl Okresní ústav sociálních služeb, boskovické sociální služby zahrnuly domov důchodců, pečovatelskou službu a městský klub důchodců, radnice začala rozhodovat o umístění klientů, jednalo se o delimitaci muzea, knihovny…

V regionu se pohybovali takoví hosté jako Valtr Komárek, Václav Klaus, Petr Pithart, Josef Lux a řada dalších, ale i osobnosti evropské šlechty, která se v červenci sešla v Boskovicích na oslavu 100. výročí narození Alfonse Karla Mensdorff-Pouilly.

*V sobotu 13. dubna se do boskovického skleníku sjeli představitelé měst a obcí z celé Moravy a Slezska, aby za přítomnosti poslanců a zástupců stran a hnutí jednali o budoucnosti Moravy. Z jednání vzešla petice určená federálnímu shromáždění, české národní radě a oběma vládám – federální a české.*

### Zastupitelstvo Velkých Opatovic České národní radě

Vážené dámy, vážení pánové, před nedávnem jste schválili rozpočet České republiky a my máme možnost se postupně seznamovat s rozdělením prostředků mezi jednotlivé regiony. Informace, které získáváme, nás vedou k vyslovení nespokojenosti s Vaším rozhodnutím, kterým je výrazně diskriminována celá mimopražská část naší republiky a oblast Moravy a Slezska obzvláště.

Pokračujete v systému bývalého režimu, který se snaží udržet pozlátko hlavního města na úkor nás všech. Domníváme se, že negativní dopady hospodářského rozpadu musí padnout spravedlivě na všechny hlavy stejným dílem. Nechceme doplácet na nadproduktivní byrokracii soustředěnou v hlavním městě, která naší zemi nepřinesla nic dobrého. Zvolili jsme Vás, protože jsme očekávali změny, které povedou k odstranění všech křivd. Zatím jsme však zklamáni.

V souvislosti s tím, jak jste o rozpočtu rozhodli, pro nás výrazně vystupuje do popředí požadavek na změnu státoprávního uspořádání. Důrazně Vás žádáme, abyste co nejdřív nastolili na pořad jednání problematiku ustavení Moravskoslezské země a navrhli Federálnímu shromáždění ČSFR ustavení spolkového státu, ve kterém vidíme záruky spravedlnosti a možnosti využití prostředků k rozvoji té země, která je produkuje.
Tato změna by měla být zakotvena v návrzích Ústav ČSFR, ČR a SR a realizována v co nejkratší době.

Upozorňujeme Vás také na nutnost urychleného schválení zákona o majetku obcí, který měl, podle našeho názoru, předcházet zákonu o malé privatizaci. Svou liknavostí stavíte obce mimo dění a nás, kteří jsme byli zvoleni do jejich čela, do špatného světla před spoluobčany.

Chceme majetek, který sloužil obci před 45 lety, i ten, kterým si má obec možnost zlepšit své ekonomické postavení dnes. Nechte na obcích, aby si samy rozhodly o tom, co jim pomáhá k prosperitě a rozvoji. Privatizujte jen to, co bývalý režim získal neoprávněně nebo co slouží k bezpracnému zisku aparátu zkostnatělých podniků řízených tak, aby se zachovaly především štáby úředníků.

Nechceme dotace, chceme možnosti. Chceme mít také již dnes jasno o tom, co nám patří z daní a zisků podniků, ve kterých pracují naši lidé. Nechceme byrokratické aparáty, chceme jen to, co slouží lidem a pomůže k zvelebení města. Chceme podmínky pro koncepční práci, chceme dokončit to, co naši předchůdci začali a udělat i něco navíc.

Věříme, že se tento náš názor u Vás objevuje i z jiných obcí, protože nedostatek finančních prostředků bolí nás všechny. Nebude-li sjednána náprava vedoucí k zajištění základních úkolů měst a obcí a vytvoření podmínek pro jejich rozvoj vlastní iniciativou zastupitelstev, jistě se dopad této skutečnosti projeví v dalším zájmu o práci pro spoluobčany. Važte si naší důvěry a umějte se vžít do podmínek života i v malých obcích. 

*členové městského zastupitelstva ve Velkých Opatovicích*

### Malá privatizace

Dne 1. prosince 1990 nabyl platnosti zákon o převodech vlastnictví státu k některým věcem na jiné právnické nebo fyzické osoby, tzv. malá privatizace. Již v březnu 1991 se uskutečnila první dražba ve skleníku:

<table class="table">
	<thead>
		<tr>
			<td>název</td>
			<td>místo</td>
			<td>vyvolávací cena</td>
			<td>cena zásob</td>
			<td>vydraženo</td>
		</tr>
	</thead>
	<tbody>
		<tr>
			<td>Stánek PNS</td>
			<td>Macocha Blansko Svitavská</td>
			<td>55 000</td>
			<td>53 000</td>
			<td>361 000</td>
		</tr>
		<tr>
			<td>Stánek PNS</td>
			<td>u ČKD Blansko</td>
			<td>5 000</td>
			<td>0</td>
			<td>80 000</td>
		</tr>
		<tr>
			<td>Oční optika</td>
			<td>nám. Dr. Snětiny, Boskovice</td>
			<td>180 000</td>
			<td>158 832</td>
			<td>90 000</td>
		</tr>
		<tr>
			<td>Holičství Minerva</td>
			<td>Sokolská 60, Boskovice</td>
			<td>13 000</td>
			<td>0</td>
			<td>80 000</td>
		</tr>
		<tr>
			<td>Kancelářské stroje</td>
			<td>Zborovská 11, Boskovice</td>
			<td>14 000</td>
			<td>30 000</td>
			<td>nedraženo</td>
		</tr>
		<tr>
			<td>Prodejna obuvi</td>
			<td>nám. Osvobození, Letovice</td>
			<td>39 000</td>
			<td>793 000</td>
			<td>nedraženo</td>
		</tr>
		<tr>
			<td>Prodejna obuvi</td>
			<td>nám. Svobody 121, Svitávka</td>
			<td>13 000</td>
			<td>656 000</td>
			<td>není zájem</td>
		</tr>
		<tr>
			<td>Stánek letní kino</td>
			<td>Boskovice</td>
			<td>13 000</td>
			<td>0</td>
			<td>13 000</td>
		</tr>
	</tbody>
</table>

BRC iniciovalo také vytvoření Kolegia starostů boskovického regionu. „Starostové projednali možnosti nového státoprávního uspořádání a rozhodli se jednoznačně podpořit myšlenku spolkové republiky. Znovu zaznělo, že vytvoření okresu Blansko (1960) bylo násilným aktem a již léta komlikuje život obyvatel celé jeho severní části,“ píše se v čísle 4. A dále: „Je nutné také podpořit úlohu venkova. Suroviny, zejména zemědělské produkty, se musí zpracovat v regionu a vyvážet výrobky.“ „Ing. Měcháček (starosta Boskovic) upozornil, že je nutné v nejbližší době projednat vybavenost jednotlivých měst a obcí. Jedná se o umístění zdravotnických zařízení, finančního úřadu, středisek geodezie, dopravního inspektorátu a pod. tak, aby co nejlépe vyhovovalo obyvatelstvu,“ píše se dále v č. 4.