---
title: Svátky řemesel se přesunou do Panské zahrady
authors: Tomáš Trumpeš
category: kultura
tags: Kunštát 12-2014
---

Kunštátské Svátky řemesel, tedy velký trh spojený s ukázkami lidových řemesel, se letos budou muset kvůli probíhajícímu Roku pánů z Kunštátu přesunout ze zámeckého areálu do Panské zahrady. Akce proběhne v sobotu 7. a v neděli 8. června, podle pořadatelů nebude mít přesun vliv na její rozsah. Letošní ročník bude zaměřen na kůži.

„Vzhledem k probíhajícím restaurátorským, stavebním a instalačním pracím na státním zámku Kunštát, spojených s Rokem pánů z Kunštátu, které vyvrcholí v sobotu 21. června otevřením nové expozice V erbu tří pruhů - páni z Kunštátu a jejich hrad, nejsme schopni, časově ani technicky, spolupodílet se na letošních přípravách a pořádání VII. ročníku Svátků řemesel. Kvitujeme však s povděkem, že letošní ročník bude uspořádán našimi partnery v prostoru takzvané Panské zahrady a pevně věříme, že v následujících letech navážeme na naši nadstandartní spolupráci při pořádání dalších ročníků,“ vysvětlil kunštátský kastelán Radim Štěpán.