---
title: Obce, spolky, ale také dobrovolníci se chystají uklízet
authors: Anna Dudková
category: zpravodajství
tags: Boskovicko dobrovolnictví 12-2014
---

S příchodem jara začíná všude jarní úklid. Zametací stroje letos velmi brzo vyrazily do ulic a odstraňují štěrk a prach po zimě. Do přírody oproti tomu vyrážejí dobrovolníci – uklidit odpadky, které po sobě zanechali jejich sousedé a spoluobčané.

Ke každoročním úklidovým akcím se letos rozhodlo připojit i Povodí Moravy. Kromě podpory již stávajících akcí dobrovolníků čisticích břehy řek, vyrazí s pytli a rukavicemi podél říčních toků i samotný management podniku. „Péče o vodu a vodní toky sice patří k naší každodenní činnosti, nicméně stále hledáme další možnosti, jak ukázat, že starat se o přírodu má smysl,“ sdělil Jan Hodovský, generální ředitel Povodí Moravy. My pro vodu – voda pro nás, tak je nazvaná akce, která bude probíhat na přelomu března a dubna. Podpory Povodí Moravy využijí letos například i boskovičtí rybáři, kteří doteď břehy řek čistili z vlastní iniciativy. „Plánujeme vyčistit Bělou od soutoku se Svitavou až po Šmelcovnu, Svitavu v oblasti Svitávky až po Lhotu Rapotinu a každoročně čistíme i břehy Úmoří. Od Úmoří jsme loni odvezli celou traktorovou vlečku odpadu,“ naznačil průběh akce za boskovické rybáře Petr Antonín.

Rybáři mimo jiné plánují vyčistit od odpadků Svitavu v oblasti Adamova a taky přehradu Křetínku. „Její čištění každoročně organizuje Fan club BOP Křetínka a dobrovolníci z okolních obcí – především z Vranové, Lazinova, Křetína a Letovic. Minulý rok se posbíralo asi šest plných kontejnerů odpadků,“ uvedl letovický místostarosta Jiří Palbuchta. Úklid kolem přehrady se tentokrát bude konat v sobotu 12. dubna.

Velký úklid čeká i silničáře. Spolu s odklízením zimního posypu odvážejí pracovníci Správy a údržby silnic (SÚS) i mnoho pytlů odpadků z odpočívadel u cest. „Tady v regionu je nejhorší situace asi na odpočívadlech kolem Letovic. Tam svážíme množství odpadků celoročně. Ale i jinde se snažíme o průběžný úklid,“ sdělil Jaroslav Janeček, provozní náměstek krajské správy silnic.

Tradičním dnem úklidu přírody je už po mnoho let Den Země, který se slaví 22. dubna. I letos tuto příležitost využije mnoho dobrovolníků a škol. Do úklidu se tak zapojí například školáci v Olešnici. „Naše škola na Den Země vyráží uklízet do přírody už asi patnáct let, nejinak tomu bude i letos. Školáci jsou rádi, že se nemusí ten den učit, a dokonce mezi sebou soutěží, kdo donese největší kus odpadu. Obvykle vysbírají jednu až dvě vlečky odpadků,“ vysvětlil starosta Olešnice Zdeněk Peša. Olešnice samotná je již letos po zimě opět uklizená. „Díky dotacím jsme získali nový zametací stroj, který jsme nyní mohli konečně využít. Máme ale i pracovníky z úřadu práce, kteří uklízejí průběžně, nebýt jich, bylo by v Olešnici pěkně nastláno,“ dodal Peša.

Trochu ulevit přírodě od odpadků se rozhodl i turistický oddíl Vatra Boskovice. „Vyrazíme do lesa i s dětmi z oddílu. Pokud chceme čistější přírodu, musíme pro to něco udělat. To chceme naučit i děti,“ vysvětlil hlavní vedoucí Vatry František Krejčíř.

Jarní úklid probíhá i v Letovicích a místních částech, i zde pomáhá nový zametací stroj z dotací Fondu životního prostředí. „Úklid u nás už začal, zaměřujeme se jak na snížení prašnosti, tak na sběr odpadků. Využíváme i služeb pracovníků dodaných pracovním úřadem,“ popsal letovický starosta Vladimír Stejskal.
Asi nejmasovější úklid proběhne opět v Moravském krasu. Každý rok se ho zúčastní stovky dobrovolníků ze škol a místních organizací. „Velká brigáda proběhne letos 26. dubna ve střední a severní části krasu. Obvykle se během ní vysbírá pět až šest kontejnerů odpadu. V průběhu let je poznat, že lidé zlenivěli. Dříve jsme odpadky nacházeli spíš hlouběji v lesích, dnes je většina odpadu u vjezdů do lesa,“ sdělil Antonín Tůma ze Správy CHKO Moravský kras.