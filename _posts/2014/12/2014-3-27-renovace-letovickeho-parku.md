---
title: V letovickém parku letos plánují vyčištění rybníčku a jeho břehů, pozornost by si zasloužil i altánek
authors: M. Krajíčková
category: zpravodajství
tags: Letovice zeleň 12-2014
---

Přestože Město Letovice v rámci dlouhodobého pronájmu téměř patnáctihektarového zámeckého parku areál seklo, od října, kdy se stalo majitelem, má na starosti jeho celkovou údržbu.

„V letošním roce chceme navýšit množství sečí travních porostů, bude provedena pravidelná prořezávka náletů, přísušků a plánujeme ošetření vytipovaných stromů, které mohou být nebezpečné svému okolí. Dále chceme upravit cesty a chodníky tak, abychom usnadnili přístup pro maminky s kočárky, vyčištíme rybníček a opravíme jeho břehy,“ vyjmenoval některé z plánů Luděk Elbl působící na letovickém odboru výstavby a životního prostředí s doplněním, že připravují i nový návštěvní řád parku.

Místostarosta Letovic Jiří Palbuchta dodal, že o žádné větší nebo nákladnější údržbě v letošním roce město neuvažuje. „Finance na uvedené plánované práce jsou schváleny v rozpočtu města v položce údržba zeleně. Celkem jde na zeleň zhruba 600 tisíc korun, z toho je však například  90 tisíc určeno na květinovou výzdobu náměstí a tak dále. K tomu pravidelně o finanční dotaci žádáme i kraj, dosud jsme získávali částku okolo sto tisíc korun ročně,“ uvedl Palbuchta. O dotaci budou usilovat i ohledně altánku. „Za spolupráce s Národním památkovým ústavem v Brně se ho podařilo navrhnout k zápisu jako stavební památku, což je cesta k získání dotačních prostředků na opravu střechy a narušené statiky stavby,“ ocenil dále místostarosta.