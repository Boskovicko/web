---
title: Setkání s vědou
cover-photo: http://i.imgur.com/Kw0OWZL.jpg
authors: Jana Marková
category: napsali nám
tags: 12-2014
---

Výuka v dnešních školách už dávno není pouhé sezení v lavicích. Žáci si své znalosti a vědomosti prohlubují mnoha jinými způsoby. Jedním z nich mohou být exkurze.

Žákům 4. A Základní školy Boskovice se naskytla jedinečná příležitost přeskočit jedno desetiletí a jako mávnutím kouzelného proutku se ocitnout v učebnách a laboratořích VUT v Brně. Začátkem letošního školního roku jsem přihlásila děti do soutěže Malá energetická akademie, kterou vyhlašuje společnost E.ON pro žáky základních škol. Soutěž sestává z pěti úkolů, které se plní během celého školního roku. Úkoly jsou převážně praktické, ale abychom je mohli splnit, musíme nastudovat teorii. Děti se tak setkaly s pojmy zdroje energie, biomasa, vodiče a izolanty, paprsek, lom světla, fotovoltaická elektrárna a mnoho dalších. V praktických částech soutěže si děti své získané znalosti ověřily. Ve skupinách si vyrobily větrný mlýnek a sestrojily jednoduchý parní stroj z plechovky od Coca-Coly a brčka. Všechny úkoly plníme společně formou pokusů, výsledky zpracováváme, fotíme a elektronicky odesíláme.

Jedním z úkolů bylo využití elektrické energie a zapojení jednoduchého elektrického obvodu. Přála bych vám vidět ty rozzářené oči, když se žárovky rozsvítily. To však nebylo nic proti zapojení zvonku. Sestavy si pak půjčovali i na přestávky a zvonili a zvonili, až z ostatních tříd vybíhali žáci a paní učitelky a zjišťovali, co se děje.

A teď se vracím k naší návštěvě na VUT. Jelikož tatínek naší žačky Elišky pracuje na Fakultě elektrotechniky a komunikačních technologií VUT v Brně, zorganizoval nám skvělou exkurzi. Celé dopoledne jsme byli hosty profesorů, asistentů a zaměstnanců Centra výzkumu a využití obnovitelných zdrojů energie FEKT VUT, kterého je pan Aubrecht ředitelem.

Ve svých laboratořích nám ukázali, jak se vyrábí blesky, pokusili se vysvětlit bezdrátové spojení, magnetismus, pohráli si se světlem… Každému se nepoštěstí dostat se na střechu fakulty. My jsme to štěstí měli a mohli si prohlédnout obrovský sportovní areál a Brno (bohužel v mlze). Při malém občerstvení horkou čokoládou nás navštívil student fakulty ze Sýrie a všem dětem přepsal jejich jména do arabštiny.

Na fakultě jsme prožili příjemné dopoledne a nejen pro děti, ale i pro mne to byl obrovský zážitek. Ještě jednou bych chtěla i touto cestou panu prof. RNDr. Vladimíru Aubrechtovi, CSc. poděkovat.

Přestože dnes technika hýbe světem, je smutné, že v těchto krásných, nových a skvěle vybavených prostorách chybí studenti. Snad právě díky těmto projektům se zvýší zájem o techniku a přírodovědné předměty. Já za svou třídu mohu říci, že už dnes mám 22 žáčků nadšených pro fyziku.