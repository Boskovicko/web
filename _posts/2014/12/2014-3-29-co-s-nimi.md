---
title: Co s nimi?
authors: Petr Meluzín
category: publicistika
tags: ekologie 12-2014
---

Každé dítě školou povinné zná, nebo by alespoň znát mělo, fejeton Jana Nerudy Kam s ním?  Řečeno dnešním jazykem pojednává o potížích s ekologickou likvidací odpadu. Nešťastný spisovatel se marně snaží zbavit slámy, která sloužila jako výplň matrace, pardon slamníku. Právě na tenhle text jsem si nedávno vzpomněl při venčení pejsků.

Byl studený lednový den, letos jeden z mála těch opravdu zimních. Půda v Doubravách byla mrazem ztuhlá, sláva, říkal jsem si, dnes se nezablátíme. V lese  bylo ticho, nikde ani človíčka, takže hafani mohli svobodně pobíhat, číst zprávy od jiných pejsků, značkovat si území – a taky jednou či dvakrát položit hovínko. Ještě že nejsme ve městě, uklizení téhle hromádky není moc příjemné, a co teprve, když si zapomenete vzít igelitový pytlík. To je hned zaděláno na problém.

Občané ve městech českých se dnes dělí na dva tábory – pejskaře a jejich odpůrce. Říká se, že psí láska je ta jediná opravdová, kterou si lze koupit. Možná proto psů stále přibývá, téměř přímo úměrně počtu rozpadlých manželství. Současně ovšem přibývá i psích exkrementů, což silně vadí všem bez rozdílu. Fanatický pejskař sice svému miláčkovi odpustí, ale běda, jak šlápne do hromádky cizího psa. V Praze neúnosnou situaci vyřešili velmi elegantně. Doslova na každém rohu je koš, kde si majitel psa může vzít papírovou lopatku a pytlík a po svém miláčkovi snadno uklidit. Efekt byl velmi rychlý a téměř stoprocentní. Jinde mají alespoň na místech venčení psů schránky s igelitovými sáčky. Nebylo by marné zavést něco podobného i v Boskovicích, přemítal jsem při pohledu na výtvory svých miláčků. No, tady v lese, ke všemu mimo cestu, to snad nikomu vadit nebude. Jsme přece v lůně přírody a v ní takhle probíhá koloběh živin.

Aby to však celé nebylo jen o psích hovínkách, právě ve chvíli zmíněných úvah jsem na lesní cestě narazil na cosi pro mě nepochopitelného. Hromádka kachliček, některé vcelku, jiné rozbité, stará malta, cihly a kdoví co ještě. Stavební suť se tomu říká. Asi sto metrů vzdušnou čarou od sběrného dvora, kde to všechno bylo možné za pár kaček vyhodit, a s klidným svědomím. Možná už měli zavřeno, možná chtěl dotyčný ušetřit, kdo ví.

Vzpomněl jsem si na další případy. Před pár lety kdosi přímo na polní cestu od statku ke hřbitovu (dnes je tam silnice ke sběrnému dvoru) v místě vycházek pejskařů i vyjížděk cyklistů vysypal hromadu zavařovacích sklenic. Jindy jsem o kus dál našel starý koberec a jednou dokonce i počítač. Tady už se vážně o koloběhu živin v přírodě mluvit nedá.

Co s nimi? Co s lidmi, kteří se takto chovají k místu, kde žijí? Opravdu nevím. Nedivil bych se však, kdyby právě tihle jedinci řvali nejhlasitěji, když šlápnou do psí hromádky.