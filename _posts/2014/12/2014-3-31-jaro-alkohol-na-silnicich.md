---
title: Jaro je na silnicích ve znamení alkoholu
authors: Petr Meluzín
category: zpravodajství
tags: Boskovicko 12-2014
---

Policejní kontroly odhalily v posledních dnech větší počet řidičů pod vlivem alkoholu. V pátek 14. března v noci ve Velkých Opatovicích naměřili letovičtí policisté 1,32 promile alkoholu v krvi řidiči osobního auta. Muž je podezřelý z trestného činu ohrožení pod vlivem návykové látky. Dvaatřicetiletý cyklista, který byl kontrolován v sobotu v noci v Kunštátě, měl v krvi dokonce 3,08 promile. Policisté mu zakázali další jízdu a bude se u správního orgánu zodpovídat z přestupku.

V úterý 18. března kolem půl čtvrté odpoledne v Boskovicích podnapilý čtyřicetiletý řidič nezvládl řízení na kruhovém objezdu u Kauflandu. Při výjezdu směrem na Mladkov nezvládl řízení, jeho osobní auto se dostalo do protisměru, kde se bokem střetlo s protijedoucím vozidlem. Opilý řidič pokračoval v jízdě do Mladkova, kde však vyjel mimo silnici a narazil do plotu rodinného domku. Policisté mu pak na místě naměřili 3,31 promile alkoholu v dechu. Řidič přiznal, že před jízdou pil pivo a tvrdý alkohol.

Při obou nehodách nebyl nikdo zraněn, celková škoda však přesáhla 28 tisíc korun. Řidič, kterému byl na místě zadržen řidičský průkaz, se bude zodpovídat z trestného činu ohrožení pod vlivem návykové látky.