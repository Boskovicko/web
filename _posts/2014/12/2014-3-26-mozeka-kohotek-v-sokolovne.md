---
title: V sokolovně zahraje písně z Boskovicka Mozeka Kohótek
authors: Tomáš Trumpeš
category: kultura
tags: Boskovice koncerty 12-2014
---

Setkání s lidovou písní Boskovicka i dalších oblastí Čech a Moravy se koná v boskovické sokolovně ve čtvrtek 27. března v 16 hodin. Zahraje a zazpívá lidová Mozeka Kohótek z Boskovic.
Toto setkání pořádá Klub přátel Boskovic společně s boskovickým Sokolem, pod jehož hlavičkou muzika působí.

Mozeka Kohótek je sedmičlenné uskupení, které funguje už asi rok a půl a hrálo zatím především při různých příležitostech po okolních obcích. Nyní se při stolové úpravě a připraveném občerstvení představí i boskovickým posluchačům. „Mozeku Kohótek jsme založili jako reakci na to, že když tady někdo něco pořádá a chce tam folklorní muziku, tak pozve cimbálku – dokonce i v našem regionu působí několik cimbálek, ale žádná muzika, která by hrála zdejší folklor, který prakticky upadl v zapomnění,“ uvedl jeden z hudebníků Ilja Melkus.

Pro ty, kteří si rádi zazpívají a přitom mnoho zdejších písní neznají, slíbili muzikanti zahrát i známé lidové písně z Čech, Moravy a i pár slovenských.