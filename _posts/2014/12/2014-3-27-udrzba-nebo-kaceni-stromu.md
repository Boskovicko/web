---
title: Stromy nebo bezpečí, aneb údržba nebo kácení?
cover-photo: http://i.imgur.com/T4kZGqF.jpg
authors: Martina Lukešová
category: zpravodajství
tags: Boskovicko zeleň 12-2014
---

Je za námi tak zvaný vegetační klid a měly by již utichnout pily nevratně kácející stromy. Do října se mohou kácet jen dřeviny rizikové, ohrožující zdraví a majetek obyvatel. Na základě výzvy podané neziskovou organizací Arnika ministru životního prostředí Richardovi Brabcovi, bylo letos vydáno doporučení ukončit kácení stromů dříve. Vegetační sezóna totiž už začala, stromy se probouzejí a začínají na nich hnízdit ptáci. Ministerstvo vzápětí reagovalo a vydalo prohlášení, v němž konec letošní „kácecí sezóny“ potvrdilo k 17. březnu. Ministr Brabec tak možná zachránil desítky stromů, které by jinak ještě mohly kvůli špatné vyhlášce jeho předchůdce Tomáše Chalupy zmizet. V mnoha obcích se totiž dodržuje termín konce vegetačního klidu k poslednímu březnu.

Nikoli však v Boskovicích, kde se s kácením už skončilo. Poslední stromy, které padly, byly buky na ulici Mánesově. Město řešilo situaci na žádost obyvatel ulice, kteří požadovali jejich kácení. „Před časem se vyjádřilo čtrnáct domácností na ulici Mánesova, že by chtěli skácet vzrostlé buky, které rostou ve stromořadí v blízkosti hlavní silnice na Blansko, a to z důvodu narušování chodníku, vodovodních přípojek a předzahrádek kořeny stromů,“ sdělila Leona Fialová z městského úřadu. „Po konzultaci s odborníky bylo doporučeno odstranění vždy jednoho stromu z dvojice. Tyto červené buky jsou roubovanci a v místě naroubování mohou být nestabilní, při silné bouři v roce 2008 se dva stromy zlomily,“ vysvětlila Fialová a dodala, že zbylé stromy budou začátkem července ošetřeny výchovným a redukčním řezem, aby větve nepřesahovaly do vozovky a aby byly koruny váhově vyrovnané. „V České republice se za minulý rok jen v alejích vykácelo osmnáct tisíc stromů. Dalších necelých devatenáct tisíc stromů zmizelo v roce předminulém. Dosadilo se jich však jen jedenáct tisíc,“ uvádí na svých webových stránkách Arnika, kam se dostala i aféra pokácení historické lipové aleje v Lysicích. Ačkoli zde bylo podle slov starosty Luďka Baláče kácení provedeno na základě odborného posudku a s úmyslem zajištění bezpečnosti procházejících, je možné, že bude tento čin pokutován inspekcí životního prostředí. Jak se uvádí ve zprávě vedoucího oddělení ochrany přírody Vítězslava Polácha, odbornice na ochranu stromů Marcela Klemensová upozornila na to, že stromy v této aleji byly v roce 2007 odborně ošetřeny. „Kladu si otázku, jak se stav odborně ošetřené aleje může v průběhu několika let zhoršit natolik, že je znalec označí za havarijní. Podle zákona by přitom o havarijní kácení mělo jít jen a pouze za situace, kdy hrozí akutní riziko, že strom spadne,“ vysvětlila Klemensová z Arniky, která za podezřelé označuje rychlost, s jakou byly odklizeny kmeny, odstraněny pařezy a rozšířena pěší stezka.

„Rozhodování o pokácení stromu je velmi složité,“ popisuje odhadce dřevin a dendrolog Marek Hanuš, který jako důležitý jev uvádí stále více se projevující extrémy počasí. „Je dost pravděpodobné, že se v brzké době zásadně změní ráz zeleně v obcích a městech. Velké stromy jsou rizikové a to mohou vypadat zdravě. Pro majitele pozemku je to vždy zodpovědnost. Problém je však v tom, že dlouhodobě chybí finance na kvalitní údržbu dřevin. Ceny jsou v důsledku zákona o veřejných zakázkách nesmyslně sráženy dolů a na pravidelnou pečlivou údržbu nezbývá. Často se pak dělají jednorázové razantní zákroky, jako řez na hlavu nebo přímo kácení,“ uvedl. Boskovicko považuje Hanuš za velice krásný kraj s kvalitní zelení, ale poukazuje zde na nešvar minulé doby, který pronikl do všech částí Česka - nevhodně zvolená výsadba jehličin. „Smrky, borovice či douglasky jsou stromy patřící do lesa, nikoli do obce a nyní je doba, kdy tyto výsadby z let šedesátých a sedmdesátých dorůstají třiceti i více metrů a je potřeba s nimi něco udělat. Ovšem vždy to chce zvážit hodnotu onoho stromu, jeho skutečné riziko a také vztah obyvatel k tomu stromu. Doporučuji, aby byla snaha stromy, které jsou něčím významné, vyhlásit za památné. Nemůže pak dojít k takovým případům jako v Lysicích,“ dodal Hanuš.

V důsledku nabídky nejnižší ceny bude boskovickou zeleň udržovat po příští čtyři roky pražská firma AB Facility, která sice má pobočku v Brně, ale v Boskovicích nemá zatím žádné zázemí. Přitom práce na údržbě už začaly. „Se zástupci firmy jsme se již několikrát setkali i v rámci koordinační schůzky ohledně úklidu po zimě a čistotě ve městě. Očekáváme, že budou  naplňovány a dodržovány  ustanovení smlouvy a občané nezaznamenají změnu v negativním smyslu. Práce budou probíhat v rozsahu minulých let za nižší cenu. Nová firma totiž využila možnosti zaměstnat místní odborníky, a proto by měla být zachována i kontinuita v komunikaci mezi pracovníky firmy a úřadem a návaznost prací v terénu,“ sdělila místostarostka Boskovic Jaromíra Vítková.
Ojedinělé stížnosti se dostavily po skácení stromů na Hybešově ulici, a to i přestože byla celá regenerace sídliště veřejně projednávána. V rámci projektu bylo odstraněno šedesát devět nemocných, poškozených nebo nevhodně vysazených stromů a ošetřeno čtyřicet devět stromů. Práce budou pokračovat vysazením sedmdesáti šesti stromů a více než sedmnácti sty keřů. 
Manželé Havlovi se do Boskovic přistěhovali, protože se jim líbila zdejší zeleň. „Vybrali jsme si Boskovice, protože nám to tu přijde jako v lesoparku a když jsem viděla kácet stromy pod naším domem, velice se mě to dotklo. O kácení jsem nevěděla,“ sdělila Irena Havlová, která považuje stromy ve městě za velice důležité. „Stromy jsou podle mě mnohem důležitější než parkovací místa nebo herní prvky. Potřebujeme je a hlavně je potřebují děti. Javory, které byly pokáceny v naší ulici, byly úplně zdravé. Obávám se, že zde bude více hlučno a prašno než dorostou stromy, které se mají opětně vysázet,“ sdělila své obavy Irena Havlová.

Na problematiku zvýšené prašnosti a hlučnosti z dopravy upozorňovala také Leona Fialová z městského úřadu na veřejných projednávání v loňském roce, ale příchozí obyvatelé ulice Hybešovy se vykácení dožadovali kvůli zastínění a opadu listí. „Ale zdravotní stav javorů nebyl dobrý, stromy vykazovaly nevhodné, četné tlakové větvení korun a do budoucna by byly velkým problémem. V tlakových vidlicích dochází často k zatékání vody, napadení stromu hnilobou a rozlomení stromu. Některé stromy byly částečně proschlé. Při jednáních s obyvateli ulice se řešilo, zda javory každoročně řezat a zmlazovat, nebo zda celou alej obnovit. Výsledkem jednání byla druhá varianta. Veškeré informace o projektu byly uveřejněny na webových stránkách města, před kácením byli informováni domovní důvěrníci, kteří vyvěsili projekty do vchodů domů a umístili jej i do samoobsluhy,“ vysvětlila Fialová s tím, že s dotazy přicházeli pouze lidé, kteří se nedávno přistěhovali a o jednáních nevěděli.

„V loňském a letošním roce bylo v Boskovicích vykáceno 188 stromů a s jarními výsadbami bude vysazeno 272 nových. Město Boskovice má ve veřejné zeleni evidovaných přibližně 2700 soliterních stromů, údržba je nutná a nespočívá pouze v kácení a výsadbě. Ke všem číslům je třeba také uvést počet ošetřených stromů a těch bylo 335,“ na závěr sdělila Fialová.