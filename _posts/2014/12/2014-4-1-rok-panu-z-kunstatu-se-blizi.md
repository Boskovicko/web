---
title: Zahájení Roku pánů z Kunštátu se blíží
authors: Tomáš Trumpeš
category: kultura
tags: Kunštát Praha 12-2014
---

Do popředí zájmu všech milovníků památek se letos dostane rod pánů z Kunštátu a s ním samozřejmě také kunštátský zámek. V rámci projektu Po stopách šlechtických rodů se totiž letos koná Rok pánů z Kunštátu, který v průběhu celého roku nabídne pestrou směsici kulturních, společenských i zábavních akcí a představí četné památky související s historií tohoto významného šlechtického rodu.

„Rok pánů z Kunštátu 2014 je výstavní a prezentační akce, která veřejnosti přiblíží významný aristokratický rod spojený s dějinami zemí Koruny české. V roce 2014 si připomínáme 550. výročí od dokončení několika na sebe navazujících diplomatických misí, které vyslal český král Jiří z Poděbrad k západoevropským panovnickým dvorům. V rámci Roku pánů z Kunštátu budou představeny dějiny rodu, sídla, významné fenomény spojené s obdobím středověku na Moravě i významné památky spojené s rodem pánů z Kunštátu,“ uvedli pořadatelé.

Pro návštěvníky kunštátského zámku je v tuto chvíli především podstatné, že v souvislosti s budováním nového návštěvnického centra bude letos zámek zpřístupněn až od 19. dubna. Slavnostní zahájení Roku pánů z Kunštátu proběhne na zámku v pátek 25. dubna ve 14 hodin. Při té příležitosti bude otevřeno také nové návštěvnické centrum a pokřtěna publikace Průvodce krajinou hradů.

Samotnému zahájení v Kunštátě budou předcházet ještě dvě důležité akce. Nejprve to bude zahájení výstavy Symboly moci a paměti – Výstava zemských desek na Pražském hradě. Tato prezentace nejvýznamnějších předmětů spojených s rodem pánů z Kunštátu potrvá na Pražském hradě od 3. dubna do 5. května. Ve středu 23. dubna bude v Poděbradech otevřena zrekonstruovaná expozice Památník Jiřího z Poděbrad.

Další výstava spojená s Rokem pánů z Kunštátu bude probíhat od 1. května do 30. října na hradě Buchlově a ponese název Jan Boček Kuna z Kunštátu.  Výstava květinových vazeb Rosa Mariae na počest rodu pánů z Kunštátu potrvá od 10. do 18. května na zámku ve Vizovicích. Kejklování s Bratrem Palečkem nejen pro Jiříka z Poděbrad – žonglérská a divadelní vystoupení jsou připravena na 8. června na hradě Veveří, k poslechu zahraje brněnská skupina Gajdoši.

Dalším významným datem nejen pro letošní rok, ale především pro zámek Kunštát, se stane sobota 21. června, kdy bude na zámku otevřena zbrusu nová expozice nazvaná V erbu tří pruhů. Představen bude také tištěný průvodce expozicí. Nová trasa návštěvníky povede původním hradním sklepením a přízemím jižního křídla takzvaného Horního zámku.

V sobotu 29. června vzdá hold Jiřímu z Kunštátu velký rytířský turnaj na nádvoří zámku v Lysicích. Turnaj k poctě krále Jiřího z Poděbrad a Kunštátu, se koná také v sobotu 5. a v neděli 6. července na hradě Pernštejně v rámci Slavností Pernštejnského panství. První den Slavností zde bude zahájena také výstava Dlouhá cesta za krásou. Ta připomene umění a kulturu na západoevropských panovnických dvorech v časech poselstva Jiřího z Poděbrad a potrvá do 7. září.

Na hradě Bouzově se v sobotu 2. a v neděli 3. srpna uskuteční Bouzovský mumraj aneb markraběte Jošta turnaj – rytířský turnaj na počest pana Bočka Kuny z Kunštátu. V sobotu 9. srpna se koná na hradě Buchlově akce Tajemství středověku aneb rod pánů z Kunštátu na Buchlově – šermířská, hudební a taneční vystoupení a ochutnávka jídel ze středověké kuchyně. Od soboty 23. do pátku 29. srpna bude probíhat v reprezentačních salonech hradu Veveří výstava květinových aranžmá Květina pro kastelána Kuna.
Výčet akcí Roku pánů z Kunštátu uzavřou dvě speciální možnosti navštívit přímo kunštátské zámecké prostory, a to nejprve v sobotu 30. srpna na Hradozámecké noci pro pány z Kunštátu, a posléze v neděli 26. října, kdy se uskuteční Kastelánské prohlídky – ukončení návštěvnické sezóny 2014 formou prohlídky s kastelánem.

### Rod pánů z Kunštátu – V erbu tří vrchních pruhů

Jeden z nejvýznamnějších a nejmocnějších moravských panských rodů s erbem tří vrchních černých pruhů ve stříbrném poli vstupuje na dějinnou scénu 26. srpna 1222, kdy se v pramenech prvně uvádí praotec rodu Gerhard ze Zbraslavi, jehož čtyři synové zastávali důležité moravské zemské úřady a krom toho byli i významnými lokátory a fundátory, z nichž nejmladší Kuna I. z Kunštátu se po roce 1250 věnoval kolonizaci oblasti dnešního Kunštátska a v jeho centru vybudoval i vlastní reprezentativní sídlo, hrad Kunštát.

V průběhu 14. století se rod pánů z Kunštátu nebývale rozvětvil a mnohonásobně zvětšil svůj pozemkový majetek i politickou moc, kdy jednotliví členové rodu zastávali vysoké dvorské funkce a úřady jak na českém královském dvoře, tak i v Markrabství moravském.

Vlastní kunštátská větev vymřela v roce 1414 a její majetek byl na základě rodinné smlouvy z roku 1408 přenesen na poděbradskou větev rodu, která si tím kromě české upevnila i moravskou majetkovou základnu. Zmnohonásobení rodového majetku později významně napomohlo posunu Jiřího z Kunštátu a Poděbrad do čela české kališnické šlechty, což ho v kombinaci s jeho mimořádnou intelektuální a politickou jasnozřivostí přivedlo v roce 1458 až na český královský trůn.

Do 17. století přežila z kdysi velmi rozvětveného rodu pánů z Kunštátu jediná rodová linie, a to potomci krále Jiřího, minsterbersko-olešničtí Poděbradové, z nichž poslední Alžběta Marie Minsterbersko-Olešnická, jediný potomek knížete Karla Fridricha a dědička olešnického knížectví zesnula 17. března 1686. Alžběta Marie byla poslední svého rodu, v žilách hrabat ze Šternberka však kunštátsko-poděbradská krev koluje dodnes.

(zdroj: [Národní památkový ústav](http://www.npu.cz))