---
title: Tance dávných tradic si účastníci opravdu užili
cover-photo: http://i.imgur.com/yjf8koX.jpg
authors: Daniela Meluzínová
category: napsali nám
tags: 12-2014
---

V sobotu 15. března 2014 se poprvé uskutečnilo v Boskovicích Setkání v tanci a hudbě se zkušeným lektorem Mgr. Jonášem Kouklem.

Kruhové tance - Tance dávných tradic (Dances of Universal Peace) se šíří po celém světě od šedesátých let minulého století a v Česku od let devadesátých. Hudba a společný zpěv a pohyb v kruhu umožňují dostat se na společnou komunikační vlnu, uvědomit si hluboké pocity sounáležitosti se všemi a se vším, umožňují prožitek jednoty.

Akce se podařila a lidé, kteří si nevěřili, že dokážou tancovat i zpívat, poznali, že ve skupině jim to jde, cítí se velmi dobře, a dokonce i skryté talenty se otevřou.

„Měla jsem pocit, že někam patřím, že i když jsem většinu tančících neznala, necítila jsem se sama. Pocit propojenosti se všemi v kruhu zůstává ve mně doposud,“ prohlásila jedna z účastnic. „Celá atmosféra ve mně vyvolala pocit bezpečí a důvěry a odvahu se projevit,“ byla další z reakcí na akci.

Nevěděla jsem, co od toho čekat. Myslím si, že nemám pohybový talent, a měla jsem obavy, jak vše zvládnu, že se budu trápit. Mám ráda etno hudbu a hudbu vůbec. Naplnilo se něco, co jsem neočekávala a co mě potěšilo. Cítila jsem se dobře, byl to příjemný zážitek.