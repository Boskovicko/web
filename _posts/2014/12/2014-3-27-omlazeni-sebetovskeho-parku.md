---
title: Omládne i šebetovský park
authors: Anna Dudková
category: zpravodajství
tags: Šebetov zeleň 12-2014
---

Větrné dny v loňském roce poukázaly na stáří a špatný stav některých stromů v šebetovském parku. Padající větve ohrožovaly bezpečnost chodců, a proto se obec rozhodla povolat odborníky, aby navrhli řešení.

Začátkem března proběhlo v parku velké sčítání a hodnocení stromů. Byl zhotoven plánek parku a každý strom i keř byl zaevidován a odborníci vyhodnotili jeho zdravotní stav i perspektivitu. Průzkumu se zúčastnil autorizovaný projektant, dendrologové, zástupci z Národního památkového úřadu i z Agentury ochránců přírody a krajiny.

Podle vyhodnocení průzkumu jsou stromy v parku velmi staré, některé i z poloviny 19. století, a mnohé bohužel již odumírají. Obec proto dostala doporučení několik stromů co nejdříve pokácet a u jiných odstranit nebezpečné větve.

„Nyní dokončujeme projekt na dotace, který chceme stihnout podat do uzávěrky příjmu dotačních žádostí. Doufáme, že se vše podaří a značnou část nákladů spojených s úpravami parku takto pokryjeme. Navíc od začátku dubna díky dotaci z Operačního programu životního prostředí zahajujeme projekt Regenerace zeleně v obci Šebetov. Nová zeleň bude vysazena ve čtyřech lokalitách. Hodnota díla je asi 1,2 milionu korun,“ dodal starosta Šebetova Zdeněk Čížek.