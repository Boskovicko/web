---
title: Návrhy na úpravy parku u zámeckého skleníku projdou veřejnou diskusí
authors: Martina Lukešová
category: zpravodajství
tags: Boskovice zeleň 12-2014
---

O renovaci parku u zámeckého skleníku se mluví více než pět let. Projekt obnovy z roku 2008 se týkal hlavně regenerace zeleně, ale minulý týden doputovaly na boskovickou radnici nové návrhy na jeho celkovou obnovu. „Architektonické návrhy zpracovaly tři ateliéry,“ sdělila místostarostka Jaromíra Vítková s tím, že budou v brzké době představeny veřejnosti.

„Rada města rozhodla předložit studie obnovy po projednání v příslušných komisích a s veřejností do devatenáctého května. Zatím byly studie předloženy památkové komisi. Návrhy bude také posuzovat komise složená z odborníků v oblasti zeleně, stavebnictví a samosprávy města,“ vysvětlila místostarostka a dodala, že termín prezentace návrhů pro veřejnost bude teprve upřesněn, ale že výkresy studií a důležité textové části budou umístěny na úřední desce a v zámeckém skleníku, aby si je mohli zájemci dostatečně prohlédnout.

Za poslední roky vzniklo mnoho nápadů, jak park u zámeckého skleníku oživit a dát mu další rozměr, včetně velkolepých úvah o vytvoření lezecké stěny na zdi letního kina, nebo menšího lanového centra. Nutno podotknout, že se jedná o památkovou zónu, která má jiné požadavky na provoz než například běžné veřejné prostranství. Je to místo, kam míří místní i turisté – za odpočinkem, kulturou a zábavou. Na podzim loňského roku byl v blízkosti skleníku umístěn dřevěný dětský herní prvek.