---
title: S jarem ve Svitávce vrcholí sporná regenerace parku
cover-photo: http://i.zoul.cz/szVUHcr.jpg
authors: Žaneta Ondroušková
category: zpravodajství
tags: Svitávka zeleň 12-2014
---

Obnova obecního parku ve Svitávce pokračuje. Po podzimním skácení téměř dvou stovek stromů přišlo jaro a s ním bezpečnostní řezy, štěpkování větví a plánovaná výsadba nových dřevin. Přestože s těmito úpravami mnozí Svitávečtí nesouhlasili, nepomohla jim ani petice, ani vyjádření odborníka z Mendelovy univerzity. Podle něj vykácení vzrostlých stromů může vést k zamokření a závažným škodám na historických Löw-Beerových vilách, stojících v parku. Vedení městyse, které se opírá o vlastní odborníky a projektanty, nechtělo o případných změnách dávno schváleného revitalizačního projektu nic slyšet. Věří, že úpravy mají smysl a ke sporům s obyvateli se již nehodlá vracet.

Jinak to však vidí majitelka Malé vily Hana Loskotová, která za zachování původní podoby parku před půl rokem intenzivně bojovala. Ta také požádala profesora Jana Čermáka z Mendelovy univerzity, aby se na místo podíval a k rizikům kácení se odborně vyjádřil. „Následkem přerušení odběru podzemní vody stromovými porosty dochází k rozbřednutí až zbahnění půd, k rychlému vzestupu vody ve zdivu, posléze zanořování staveb do země a nakonec k jejich rozpadu,“ popsal v listopadu Čermák v upozornění adresovaném městysi.

Právě funkce odebírání půdní vody a stabilizace vlastností půdy je podle profesora u vzrostlých stromů zcela zásadní. „Její narušení v místě pohybu obyvatel může představovat obecné ohrožení. Proto by měla být tato skutečnost jednoznačně okamžitým důvodem pro přehodnocení schváleného projektu a důvodem pro významnou minimalizaci jakýchkoli dalších úbytků vzrostlých stromů na dané lokalitě,“ uzavřel specialista na dřeviny svůj dopis s podezřením, že podle něj před začátkem prací možná vůbec nevznikla žádná odborná hydrologická studie. 
Vedení Svitávky Čermákovu upozornění nevěnovalo zvláštní pozornost. „Nejsem odborník a nechci se k tomuto vyjadřovat. Revitalizační projekt byl řádně konzultován a odsouhlasen, neměli jsme důvod jej měnit,“ řekl místostarosta městyse Jaroslav Zoubek.

Ten také přiblížil, jak jsou na tom Svitávečtí s úpravou obecního parku v současnosti. „Momentálně se dodělávají bezpečnostní řezy, se kterými jsme čekali na jaro. Dále budeme štěpkovat větve, odfrézujeme pařezy a podle počasí začneme s výsadbou nových dřevin a následně úpravou trávníku. Počítám s tím, že vše by mohlo být hotové v květnu či v červnu,“ přiblížil Zoubek.

Místo původních dřevin, z velké části smrků, porostou v parku skoro tři stovky keřů, čtyři stovky pokryvných rostlin a zhruba sedmdesát stromů, jako je lípa, buk, javor nebo jasan. V plánu je i rozšíření parkového trávníku, živých plotů a okrasných trvalek. „Záměrem je připomenout historii výsadbami magnólií a sakur, které podle záznamů v parku v minulosti rostly stejně jako ovocné stromy, které připomeneme formou okrasných kultivarů jabloní a třešní,“ objasnil již dříve Zoubek.

Zatímco svitávečtí radní nepochybují o tom, že úpravy parku byly nezbytné a tamní stromy je potřebovaly, Hana Loskotová a někteří další to vidí jinak. „Když se hledí na fotky Špice, dříve přírodní zadní části parku porostlé stromy, a na současnou situaci, která se již nikdy nepřiblíží minulosti, tak je člověku smutno,“ uvedla Loskotová, která se už dříve pozastavovala nad tím, že vykácením přijde o střechu nad hlavou mnoho živočišných druhů a místo ztratí svoje kouzlo.

Podobně to vnímají i další obyvatelé, kteří na podzim podepisovali petici proti těmto úpravám. „Nasbírali jsme kolem čtyř set podpisů, zastupitelé na to nijak nereagovali,“ přiblížil obyvatel Svitávky Radomír Šmeral, který s peticí městys obcházel.

O celé kauze týdeník Boskovicko podrobně informoval na podzim loňského roku. Po téměř půl roce už nejsou spory mezi dvěma tamními tábory tolik vyhrocené. Názor ale nikdo z nich nezměnil. „Jsem zklamaný z toho, jak to dopadlo. Vypadá to, že jen někdo potřeboval vytěžit spoustu dřeva,“ míní Šmeral. Haně Loskotové zase vadí, že radní nerespektovali názor odborníka na možnou změnu vodních poměrů v místě. „Stejně tak se mi nelíbí, že ve finále padly i stromy, na kterých jsme se při společné obchůzce se zastupiteli dohodli, že zůstanou stát,“ dodala Loskotová.
Místostarosta Zoubek přesto doufá, že si obě strany dříve či později uvědomí význam revitalizace a ozdravných zásahů. „Až to bude kompletně hotové, bude to moc příjemné místo. Podle mě si pak všichni řekneme, že měl projekt smysl a na spory zapomeneme,“ míní Zoubek.