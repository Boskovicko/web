---
title: Slavili Světový den vody
cover-photo: http://i.imgur.com/9ql9lbI.jpg
authors: Jitka Melkusová
category: zpravodajství
tags: Doubravice Boskovice voda 12-2014
---

Tradiční setkání v rámci oslav Světového dne vody se uskutečnilo v pátek, prvním jarním dni letošního roku. Pro zástupce obcí, členy Svazku pro vodovody a kanalizace a další partnery je uspořádala Vodárenská akciová společnost.

Poučná byla návštěva čistírny odpadních vod v Doubravici, která pracuje ve zkušebním provozu. Poučná v tom smyslu, že od záměru a vytvoření svazku pro její stavbu uplynulo deset let. Také proto, že z původně čtyř zájmových obcí zůstala právě jen Doubravice a Újezd u Boskovic, když Kuničky a Obora se oddělily kvůli finanční náročnosti stavby. Náklady na čistírnu činily 157 milionů korun, a to zůstala část kanalizace v Doubravici původní, jednotná. Čístírna navíc byla postavena podle původního projektu, který počítal s 1800 ekvivalentními obyvateli, zatímco zbylé dvě obce mají 1200 EO. „Proces stavby již nedovolil snížit kapacitu, takže systém zatím bez technologie čeká na napojení dalších obyvatel,“ uvedl starosta Doubravice Pavel Král, podle něhož je na čistírnu zatím napojena asi polovina domácností z obou obcí.

Pro účastníky setkání zazněla dále v sále úpravny vody na Bělé řada důležitých informací, jako například o novele zákona o vodovodech a kanalizacích, Občanském zákoníku a záležitostech v něm týkajících se vodovdních a kanalizačních sítí. Dále zazněla zásadní informace o řešení ztrát vody, jež se podařilo snížit z průměrných 30 procent téměř na celorepublikový průměr, ketrý činí kolem 20 procent. Kromě rozdělení sledovaných celků souvisí ztráty i s nutností výměny starých částí vedení, kdy některé z nich mají padesát i více let. Týká se to ocelových řadů a přípojek, starých polyetylénových potrubí a různých odbočení, jež jsou více namáhaná.