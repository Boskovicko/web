---
title: Panorama hostí ozvěny Dnů evropského filmu
authors: Tomáš Trumpeš
category: kultura
tags: 15-2014 Boskovice
---

Boskovické kino Panorama hostí od středy 23. do pátku 25. dubna ozvěny přehlídky současné evropské kinematografie Dny evropského filmu. Promítnuto bude celkem šest snímků, studenti, kteří se prokážou studentským průkazem, mají vstup na jednotlivé projekce zdarma.

Program přehlídky zahájí ve středu 23. dubna v 17 hodin španělský film Divoši o třech teenagerech protloukajících se životem ve velkoměstě. V 19.30 naváže polský kriminální thriller Dopraváci. Ve čtvrtek přehlídka pokračuje v 17 hodin německým filmem Finsterworld, který je zvláštní mozaikou příběhů ze současného Německa. Druhý čtvrteční film se jmenuje Oh Boy!, bude promítnut od 19.30 a jedná se o rovněž německou generační výpověď, která ovládla německé filmové ceny. Poslední den přehlídky zahájí v 17 hodin dánský film o indie popové kapele Efterklang: The Ghost Of Piramida. Dny evropského filmu zakončí v Boskovicích v pátek v 19.30 francouzský strhující film Landes. 
