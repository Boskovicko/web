---
title: Kosher Trio a Beznadějný případ uvedou koncert Discoballs
authors: Tomáš Trumpeš
category: kultura
tags: 15-2014 Boskovice
---

Pražská kapela Discoballs, která v minulosti získala kupříkladu nominaci na cenu Anděl v žánru ska&reggae, vystoupí v pátek 25. dubna v Boskovicích v prostorách Panského dvora na Hradní ulici. 

Koncert začíná ve 20 hodin, nejprve se představí domácí předkapely, a to mladá klezmerová kapela Kosher Trio a happy-punk-popová kapela Beznadějný případ.

Hlavním účinkujícím večera je osmičlená hudební skupina založená v roce 2006 v Praze. „Discoballs patří mezi přední české skupiny, které našly zalíbení v druhé době. Velmi oblíbení jsou i v zahraničí. Během svého sedmiletého působení odehráli bezmála pět set koncertů v Česku a sousedních zemích. Často se vracejí do Německa, Polska, Slovinska či Rakouska. Na podzim 2010 absolvovali velmi úspěšné čtrnáctidenní turné po Balkánském poloostrově. Zahráli si s hvězdami svého žánru jako jsou Reel Big Fish, Spitfire, The Valkirians, Skarface, Spicy Roots, SKA-P, Neville Staple (The Specials), The Toasters nebo Big D and the Kids Table.

První CD Disco Very Channel bylo nominováno na cenu Anděl za nejlepší album roku 2008 v žánru ska&reggae. Druhé CD Rise and Shine bylo velmi dobře přijato jak fanoušky, tak kritikou doma i v zahraničí. Po třech letech a stovkách koncertů po České republice i zahraničí vydávají v březnu 2014 třetí dlouhohrající album Dance like nobody‘s watching, které se dočká i vinylové formy,“ představil účinkující jeden z pořadatelů koncertu Dan Ondrášek.

Po vystoupení Discoballs bude následovat after party, o kterou se postará rovněž domácí uskupení dj’s Bass Sheriff sound crew. Předprodej vstupenek na koncert probíhá v boskovickém infocentru. 
