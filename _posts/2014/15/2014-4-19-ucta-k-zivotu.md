---
title: Úcta k životu
authors: Tomáš Trumpeš
category: publicistika
tags: 15-2014 zeleň
---

Na jarní kácení stromů si asi nejde zvyknout. Oblíbená místa jsou náhle podivně prázdná, nově otevřené průhledy jako by je donutily k nepatřičné veřejné nahotě. Naše oči uhýbají a bloudí stejně jako zmatení ptáci a nemají, kde by spočinuly.

Ve svém okolí pozoruji panující nedůvěru k tomu, že se skutečně kácí jen tam, kde se kácet musí. I já mám pramalou důvěru k tomu, že chováme ke stromům takovou úctu jako kupříkladu známý lékař, etik a zakladatel filozofie úcty k životu Albert Schweitzer. Ten ve svých Zprávách z Lambaréné popisuje, jak nejprve učil domorodce, aby nebyli krutí ke zvířatům, a později je při stavbě nové nemocnice na březích řeky Ogooué v dnešním Kongu nutil přesazovat vzrostlé palmy olejné. Neubližovat svévolně zvířatům a zabíjet je jen v případě nutnosti – to ještě domorodci dokázali pochopit, ale pracně přesazovat stromy, jakých byla všude kolem hojnost, jen proto, aby nebyly kvůli stavbě pokáceny, to už považovali za úplné bláznovství.

A jak se chováme my? Některé případy kácení opravdu budí oprávněnou nedůvěru. Kácí se zdravé stromy, které ještě mohly dál žít, růst a učit nás úctě ke všemu živému. Jak mohla kupříkladu celá alej stromů zestárnout tak, aby musela být pokácena? Všechny stromy zaráz byly najednou v havarijním stavu, jak se ošklivě říká? Proč nebyly ošetřovány, káceny a nahrazovány postupně? Copak si každý z nich nezasloužil žít co nejdéle?

Z tohoto pohledu je zvrácený i argument, kolik stromů bylo místo těch pokácených vysázeno. To, že zasadíme nový strom, nám ještě nedává právo pokácet jiný zdravý, který by ještě mohl žít. Kácet se má prostě jen tam, kde je to nutné, a tato nutnost má být posouzena u každého stromu samostatně. Takovou průběžnou péčí se vyhneme prudkým změnám v charakteru města a krajiny, nedopustíme to nepatřičné bloudění ptáků i vlastních očí. A zachováme si úctu k životu.

Že to zní jako bláznovství? „Kdysi se považovalo za bláznovství předpokládat, že barevní lidé jsou doopravdy lidmi a musí se s nimi lidsky zacházet. To bláznovství se stalo pravdou. Dnes se považuje za přemrštěnost proklamovat jako požadavek racionální etiky ustavičný ohled na všechno živé až po nejnižší projevy života. Přijde však doba, kdy se budeme divit, že lidstvo potřebovalo tak dlouhou dobu, než nahlédlo, že bezmyšlenkovité poškozování života je neslučitelné s etikou,“ napsal lékař z Lambaréné Albert Schweitzer.

Jeho výrok je prodchnut jistým optimismem, že lidstvo k podobně uctivému vztahu ke všem formám života směřuje. Zároveň je za ním i určité varování. Neboť nebudeme-li usilovat o zachovávání úcty k životu vždy a všude, nebudeme ji nejspíš brzy zachovávat ani tam, kde se týká nás samotných, lidských bytostí.
