---
title: Ve skleníku vystoupí americký bluesman
authors: Tomáš Trumpeš
category: kultura
tags: 15-2014 Boskovice koncerty
---

Po vyprodaném koncertě Gwyn Ashton Tria pokračuje ve středu 23. dubna od 19 hodin v zámeckém skleníku koncertní cyklus jazz-blues-boskovice vystoupením amerického bluesmana Rene Trossmana. 

V Boskovicích vystoupí Rene Trossman Blues Trio, ve kterém se vedle amerického protagonisty, obstarávajícího zpěv a hru na kytaru, představí Jan Kořínek – klávesy Hammond a Tomáš Vokurka – bicí.

„Rene Trosmann je chicagský kytarista, který se už dlouho věnuje bluesové hudbě. V roce 1985 se stal profesionálem. Na fantastické chicagské scéně hrál pravidelně v klubech jižního i západního Chicaga se známými muzikanty jako Buddy Scott, Byther Smiths, Lurrie Bell, Iceman Robinson, Little Mack Simmons, Lorenzo Thompson. V roce 1994 přijel a s americkými hvězdami blues hraje po celé Evropě. Rene považuje současnou kapelu za nejlepší, jakou kdy měl. Kapela hraje tradiční blues, r&b, soul a funky s moderním zvukem. Současné trio Rene Trossmana spolu hraje od roku 2003. Je to seskupení, která hraje ve složení kytara + zpěv, hammondky a bicí. Trossman přímo navazuje na odkaz muzikantů zlaté bluesové éry 50. a 60. let, ať už to je či byl Otis Rush, Magic Sam, Muddy Waters nebo Jimmy Reed či Earl Hooker,“ uvedl Ivo Legner z pořádajících KZMB.
