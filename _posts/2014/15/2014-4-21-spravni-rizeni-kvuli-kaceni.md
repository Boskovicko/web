---
title: Kvůli údajnému kácení bez povolení vedou s dřevorubcem správní řízení
authors: Petra Bílá
category: zpravodajství
tags: 15-2014 Lysice zeleň
---

Kácení lipové aleje u zámku v Lysicích má nečekaný vývoj. Z podnětu občanů kácení prošetřují inspektoři z České inspekce životního prostředí. Jako viníka nyní označili Martina Mikulu, který kácení provedl. S ním také zahájili správní řízení. Mluvčí inspekce Simona Cigánková nechtěla k případu zatím zveřejnit žádné podrobnosti. „Informace o průběhu šetření a případných správních řízení mi zákon nepovoluje sdělovat,“ zdůvodnila Cigánková. Prozradila jen, že první závěry správního řízení budou zřejmé začátkem května.

Martin Mikula je z postupu inspektorů překvapený. „Kácení jsem dostal po výběrovém řízení jako objednávku od vedení městyse Lysice. Nahlédl jsem do znaleckého posudku, kde jsem se dočetl, že dřeviny jsou v havarijním stavu a je potřeba je pokácet. Myslím, že jsme já i úřad městyse postupovali správně. Opravdu si nedovedu vysvětlit, proč inspektoři z České inspekce životního prostředí zpochybňují znalecký posudek, na základě kterého jsme kácení provedli. Dělal jsem jen svou práci a před nedávnem mi přišla pozvánka na dvaadvacátého dubna k ústnímu jednání na inspekci životního prostředí,“ konstatoval Mikula. Ten si netroufl odhadnout, jak se celá věc vyvine. „Inspekce může šetření pozastavit, dát mi náhradu škody, uložit mi pokutu. Správní řízení může pokračovat jenom se mnou nebo i s obcí. Co vím, tak mi inspekce může dát pokutu až do výše jednoho milionu korun a popravdě si nedovedu představit, že bych takovou sumu měl zaplatit. Samozřejmě bych se odvolal. Postupoval jsem v dobré víře,“ sdělil Mikula.

Vratislav Vozník, tiskový mluvčí neziskové organizace Arnika, dal k dispozici znění odpovědi, kterým na podnět Arniky odpověděl Vítězslav Polách, vedoucí oddělní ochrany přírody z brněnské pobočky České inspekce životního prostředí. V odpovědi je zdůvodněno, proč inspekce postupovala tak jak postupovala. „Na základě výsledků kontrol se chystáme s kácejícím zahájit řízení o uložení pokuty a náhradního opatření k nápravě, tedy výsadbě dřevin kvůli podezření z kácení bez povolení,“ stojí v odpovědi. 
