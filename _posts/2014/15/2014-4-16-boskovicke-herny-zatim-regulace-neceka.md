---
title: Boskovické herny zatím žádná regulace nečeká
authors: Marek Osouch
category: zpravodajství
tags:
- 15-2014 
- Boskovice
- hazard
---

Regulace ani zákaz zatím nebude. Tak zní závěr půlročního jednání kolem heren v Boskovicích. Ty se tak nemusí, na rozdíl od mnoha v jiných městech, obávat svého osudu. Výsledkem je deklarace společenské odpovědnosti heren, na kterou vedení města společně s Českým institutem pro výzkum závislostí zajistí podpisy jednotlivých provozovatelů.

Deklarace společenské odpovědnosti nastaví pravidla, která budou muset herny v Boskovicích dodržovat. Provozovatelé budou muset podle deklarace odstranit vnější reklamu na budovách heren, dále instalovat do heren kamerový systém, důsledně dbát na to, aby na automatech nehráli mladiství a podnapilé osoby, a také budou muset mít provozovatelé v hernách materiály o zodpovědném hraní. Podobné deklarace uzavřely radnice s provozovateli ve Vsetíně, Liberci nebo Ústí nad Labem. 

Podle starosty Boskovic Jaroslava Dohnálka nemá cenu přijímat vyhlášku zakazující hazard jako v Blansku. Souvisí to podle něj s přípravou nového zdanění loterií a nového loterijního zákona. Ten by měl být předložen sněmovně letos v červnu. „Počkáme, jaké budou mít důsledky tyto legislativní změny. Až poté budeme případně navrhovat další kroky, které se týkají hazardu v Boskovicích,“ uvedl starosta. Blanenský starosta Ivo Polák v deklaraci nevidí smysl. „Provozovatelé heren můžou působit na mládež, ale patologičtí hráči tam budou chodit dál. Nechápu, jak mohou být herny společensky odpovědné,“ prohlásil Polák. V Blansku zakázali hazard loni na podzim, nicméně ani po půl roce herny z města nezmizely. Blanenský starosta dokonce posílal na Ministerstvo financí dopis, zatím mu však nikdo neodpověděl. „Chápu lhůty ve správním řízení, ale aby ministerstvo nerozhodlo ani po půl roce. To mně přijdou ty lhůty příliš dlouhé,“ dodal.

Český institut pro výzkum závislostí, který zpracovával analýzu pro Boskovice, navrhl pro město několik doporučení. Mezi ně patří i regulace heren v blízkosti škol nebo jiných důležitých budov ve městě, jako jsou úřady nebo kostely. Většina heren v Boskovicích se v blízkosti takových budov nachází. Případným zákazem by tak zmizela podstatná část. Podle vyjádření boskovického starosty to však není v úvaze. Institut ale v žádném z bodů analýzy nenavrhoval zákaz konkrétních heren ve městě. To může souviset s jeho propojením na samotné provozovatele heren. Výkonný ředitel institutu Petr Verosta nevidí v propojení problém. Na projekty Českého institutu podle něj přispívají společensky odpovědné firmy. Za rok 2011 přispěly herny institutu částkou 1,7 milionu korun. S tím však nesouhlasí Matěj Hollan z občanského sdružení Brnění, které dlouhodobě bojuje proti hazardu. „Není možné, aby protihazardní aktivity byly financovány přímo hazardem, protože žádná firma na světě nebude dobrovolně financovat něco, co jí kazí zisky,“ poznamenal Hollan.

Nemalá částka z hazardu ve formě daní přichází i do městské kasy. Za rok 2012 činily příjmy 7,5 milionu korun, loni ještě o dva miliony více. Před zdaněním hazardu do roku 2012 získávaly Boskovice z heren peníze jen formou místního poplatku. Mezi léty 2009 až 2011 byly příjmy kolem dvou milionů. Boskovický starosta ale říká, že peníze nehrají v nepřijetí vyhlášky žádnou roli. Rozhodně podle něj na těchto příjmech nestojí městský rozpočet.
