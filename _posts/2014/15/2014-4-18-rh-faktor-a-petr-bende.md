---
title: RH Faktor letos připomene vítěze soutěže a Petra Bende
authors: Tomáš Trumpeš
category: kultura
tags: 15-2014 Boskovice
---

Společný koncert vítězů pěvecké soutěže RH Faktor a Petra Bende & bandu – tak bude vypadat sedmý ročník soutěže, kterou pořádá Střední pedagogická škola, Agentura Petra Bende, ve spolupráci s městem Boskovice a KZMB. Koncert se uskuteční ve středu 23. dubna od 19 hodin ve velkém sále sokolovny. 

„Soutěž je velmi oblíbená a každoročně se do ní hlásí desítky zpěváků nejen z Boskovic ale také z širokého okolí. RH Faktor dává možnost účastníkům zazpívat si v doprovodu živé kapely, před zraky široké veřejnosti, pod dohledem odborné poroty. Pro připravovaný 7. ročník se organizátorům podařilo získat podporu populárního zpěváka Petra Bende. Po domluvě s ním RH Faktor 2014 nebude soutěží, ale galavečerem, kde na jednom pódiu vystoupí Petr Bende společně s vítězi minulých ročníků. Petr Bende by se měl stát patronem celé soutěže a v dalších ročnících zasednout do poroty,“ uvedli pořadatelé.

Ti letos oslovili všechny dosavadní vítěze a mezi nimi mohli fanoušci svým hlasováním vybrat tři, kteří si na galavečeru v sokolovně zazpívají sólovou píseň v doprovodu profesionální kapely Petra Bende. Ostatní účinkující si se zpěvákem zazpívají alespoň ve sboru společnou píseň. Hlasování bylo ukončeno posledního března, zvítězili v něm Eva Trtílková, Daniela Krahulcová a Martin Štěpánek.

„RH Faktor je pěvecká soutěž existující již od roku 2008. U jejího zrodu stáli Jaroslav Parma a Tomáš Zouhar. Byla vytvořena s cílem nominace zpěváků především z Boskovic do polské Rawy. Zde vítězové soutěže reprezentovali město Boskovice na mezinárodní pěvecké soutěži. Nutno dodat, že naši zpěváci patřili vždy k těm nejlepším a z Rawy si odváželi mnoho vavřínů,“ doplnili informace pořadatelé.
