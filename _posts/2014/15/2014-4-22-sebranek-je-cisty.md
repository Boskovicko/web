---
title: A Sebránek je čistý. Na jak dlouho?
authors:
	- Andra Rehová
	- Hana Podloucká
cover-photo: http://i.imgur.com/3vWm24c.jpg
category: napsali nám
tags: 15-2014 Svitávka
---

V úterý 8. dubna proběhla v rámci projektu My pro vodu – voda pro nás na naší škole jedna ze tří akcí věnovaných Dni Země. Všichni žáci a učitelé vybaveni plastovými pytli se podle přidělených lokalit vydali do okolí našeho městyse, aby ho vyčistili od plastových odpadků. Jedním z úseků byly také břehy a okolí potoka Sebránku, který Svitávkou protéká. Začali jsme u obce Sebranice a pokračovali dále po proudu až k soutoku se Svitavou. Byli jsme překvapeni a znechuceni tím, co všechno je možné na březích, ale i přímo ve vodě, najít. Plastové láhve, nejrůznější igelity, kelímky, plechovky, skleněné a keramické předměty, to vše jsou někteří lidé schopni vyhodit do přírody. Děti se velmi snažily a na březích Sebránku posbíraly čtyři pytle odpadků. Celkem se na školním dvoře sešlo 30 pytlů plastového odpadu, který žáci naší školy nasbírali v okolí městyse. 

Děkujeme Povodí Moravy, pracovišti Blansko, za pomoc a spolupráci při zajištění sběrných pytlů a občerstvení pro naše žáky a těšíme se na další spolupráci. Jedině cestou takovýchto smysluplných projektů lze vychovat u mladé generace kladný vztah k životnímu prostředí.  
