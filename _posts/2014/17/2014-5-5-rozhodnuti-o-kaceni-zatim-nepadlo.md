---
title: Rozhodnutí ohledně kácení zatím nepadlo
authors: Petra Bílá
category: zpravodajství
tags: Lysice zeleň 17-2014
---

Případ vykácené aleje u lysického zámku nadále zaměstnává úředníky z České inspekce životního prostředí. Ta kvůli údajnému nepovolenému kácení zahájila s Martinem Mikulou, kterému lysická radnice kácení zadala, správní řízení.

Den po Velikonocích Mikula se svojí právničkou zamířili k ústnímu jednání na inspekci. Jednání však nemělo žádný konkrétní závěr. „Teď je na tahu inspekce. My jsme jim předložili své stanovisko, že jsme přesvědčeni o tom, že jsme nepochybili. Já, městys Lysice ani úředníci z odborů životního prostředí v Blansku a v Boskovicích. Byly vydány všechny dokumenty, které kácení povolují, a tím pro nás věc byla uzavřená,“ sdělil Martin Mikula. Podle něj teď záleží na inspekci, zda případ pozastaví, či se rozhodnou udělit pokutu. 

Jan Auer z České inspekce životního prostředí nechtěl průběh správního řízení nijak komentovat. „Formálně nemůžu ani potvrdit, zda s dotyčným nějaké správní řízení vedeme,“ konstatoval pouze Auer.