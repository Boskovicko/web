---
title: Nota zazpívá v evangelickém kostele
authors: Tomáš Trumpeš
category: kultura
tags: Boskovice koncerty 17-2014
---

Smíšený pěvecký sbor Nota při Gymnáziu Boskovice připravil na středu 30. dubna od 18 hodin Jarní koncert, který se uskuteční v boskovickém evangelickém kostele. Domácímu publiku tak Nota pod vedením sbormistrů Lenky Bařinkové a Martina Neruda představí průřez svým repertoárem. Na koncertě dostanou možnost předvést své umění také další talentovaní hudebníci z řad studentů gymnázia a hosté.

„Uvědomili jsme si, že boskovické publikum Notu v poslední době zná pouze z vánočních koncertů, na jaře jsme dělali většinou předskokany hostům ze zahraničí. Rozhodli jsme se proto představit v Boskovicích do jisté míry repertoár, se kterým jsme reprezentovali v Rusku, Skotsku, na Slovensku či v Anglii, to znamená především průřez českou hudbou včetně úprav lidových písní, ale také skladby světových autorů i s výlety do světa populární hudby. Podobně jako na Vánoce využijeme toho, že v současné době studují na gymnáziu mimořádně nadaní muzikanti, kteří koncert obohatí o svá sólová vystoupení,“ uvedla sbormistryně Lenka Bařinková.