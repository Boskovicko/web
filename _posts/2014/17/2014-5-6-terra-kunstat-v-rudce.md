---
title: Terra Kunstat se letos bude konat v Rudce
authors: Tomáš Trumpeš
category: kultura
tags:
- Rudka u Kunštátu
- výstavy
- 17-2014
---

Výstava Terra Kunstat, která vždy v květnu prezentovala práce keramiků z Kunštátu a okolí v Květné zahradě zdejšího zámku, se letos přesunula do areálu jeskyně Blanických rytířů.

Slavnostní zahájení výstavy zde proběhne ve čtvrtek 8. května v 15 hodin, vernisáž hudebně doprovodí jazzová kapela Kaderus Blues. Výstava potrvá do 8. června.

Součástí areálu Jeskyně Blanických rytířů je také Zahrada smyslů, která vznikla původně pro nevidomé a zrakově postižené. „Rostliny výrazné vůní, zajímavé hmatem nebo chutí a hmatové i zvukové prvky, to vše mělo usnadnit postiženým seznamování se s přírodou. O zahradu je ale velký zájem mezi všemi návštěvníky, kteří si zde mohou zkusit, jak na tom se smysly jsou. Se zavázanýma očima se mohou pokusit hmatem a čichem rozeznávat rostliny, orientovat se pomocí zvuku potůčku anebo hmatem rozeznávat různé materiály,“ uvádějí provozovatelé zahrady, která se stále rozšiřuje.

Aktuálně zde vzniká nové pódium, které si svou premiéru odbude právě při vernisáži výstavy Terra Kunstat. A nejedná se o obyčejné pódium, nýbrž o multifunkční objekt ekologického stavitelství. „Krytá stavba bude sloužit také jako zázemí pro návštěvníky v případě deště a pro některé trojrozměrné předměty ze Zahrady smyslů. Hlavním stavebním materiálem je dřevo, ale stavba bude mít také jílové omítky a zelenou střechu porostou trávou,“ popsal Zdeněk Popelka z Jeskyně Blanických rytířů.