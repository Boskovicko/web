---
title: Největší zájem mají deváťáci o studium na gymnáziu a pedagogické škole
authors: Petra Bílá
category: zpravodajství
tags: Boskovicko vzdělávání 17-2014
---

Budoucí studenti středních škol a učilišť už v těchto dnech ví, zda byli úspěšní v prvním kole přijímacího řízení. První a druhý den po Velikonocích totiž skládali přijímací zkoušky na střední školy. Do tří dnů od konání zkoušek museli ředitelé škol vyhodnotit jejich výsledky a zveřejnit seznam přijatých studentů. Těm neúspěšným pošlou rozhodnutí o nepřijetí. Do tří dnů od doručení rozhodnutí se mohou žáci odvolat.

Žáci se mohli hlásit na dvě střední školy, proto přijatí musejí do deseti dnů od zveřejnění výsledků odevzdat zápisový lístek na školu, pro kterou se rozhodli. Ti, kteří tentokrát sítem přijímacího řízení neprošli, mohou na některých školách zkusit štěstí v druhém kole.

Například na boskovickém gymnáziu je poměr přihlášených žáků nad počtem těch, kterým může škola vyhovět, devadesát devět ku šedesáti. Přijímací zkoušky tedy museli dělat bez kompromisu všichni uchazeči. „Zkoušky psali z českého jazyka a matematiky. Uchazeči o studium na osmiletém gymnáziu navíc dělali test všeobecných studijních předpokladů,“ sdělil ředitel školy Jaromír Fiala. Ten připustil, že klesl počet přihlášek podaných na gymnázium. „Je to dáno nepříznivým demografickým vývojem. Podle mých zjištění by se tato situace v dalších letech mohla pomalu zlepšovat. Ale fakt je, že většina těch, kteří se k nám hlásí, opravdu mají zájem na naší škole studovat. Pokud přijatí uchazeči neodevzdají zápisový lístek, školský zákon mi umožňuje přijmout dalšího v řadě,“ podotkl Fiala.

I počet zájemců o studium na Střední pedagogické škole je poměrně vysoký. Vedení školy obdrželo 242 přihlášek, v prvním ročníku přitom bude pouze 90 volných míst. „Přijímací zkoušky dělali všichni přihlášení mimo jedné žákyně, která si zvolila jinou školu. Měli jsme o čtyřiatřicet uchazečů více než loni. Víme o tom, že pětadevadesát žáků si podalo obě přihlášky na naši školu a rozhodnou se podle toho, na který obor budou přijati. Největší zájem je o obor předškolní a mimoškolní pedagogika,“ sdělila ředitelka školy Hana Hortová.

Přijímací zkoušky se psaly i na Vyšší odborné škole ekonomické a zdravotnické a střední škole v Boskovicích. I když ne všichni uchazeči je museli absolvovat. „Ti, kteří měli na základní škole průměrný prospěch do 1,8, přijímací zkoušky dělat nemuseli,“ prozradil ředitel školy Pavel Vlach. Podle statistik, které vede Jihomoravský kraj, se na školu hlásí 287 uchazečů na 176 volných míst v maturitních, učňovských a nástavbových oborech. „Na jedno místo se hlásí průměrně dva zájemci. Jsou mezi nimi i takoví, kteří při přijímacím řízení uspějí na obou školách, na které se hlásili a pak si naši školu nevyberou, takže nelze říct, kolik skutečně budeme mít přihlášených žáků,“ vysvětlil Vlach. Podle něj je možné, že pokud na některých oborech zbudou volná místa, vypíše druhé kolo přijímacího řízení. „Ale věřím, že zájemců máme dost. Nejprve dáme šanci těm, kteří udělali přijímačky, ale nebyli přijati v prvním kole. V tomto ohledu bych apeloval na naše budoucí žáky, kteří v prvním kole nebyli přijati. Někteří třeba byli přijati, ale odejdou na jinou školu a my pak budeme dál nabízet volná místa,“ doplnil Vlach. Další vlna přijímacích zkoušek školu čeká od června, kdy se budou dělat přijímačky na obory vyšší odborné školy. 

### Volná místa nabídnou ve druhém kole

Na Střední odbornou školu a Střední odborné učiliště André Citroena se hlásilo 330 zájemců na 294 volných míst. Žáci, kteří na základní škole dosáhli studijního průměrného do 2 celé, byli přijati na základě prospěchu a přijímačkám se vyhnuli. „Počet odevzdaných přihlášek je o třicet vyšší než v loňském roce. To je zajímavý údaj vzhledem k tomu, že o osm procent klesl počet žáků, kteří končí povinnou školní docházku. Nejvíce žáky zajímá učební obor opravář zemědělských strojů, kde máme šestasedmdesát uchazečů na třicet volných míst a obor informační technologie,“ konstatoval ředitel školy Karel Ošlejšek. Ten zatím neuměl specifikovat, kolik studentů přijmou v prvním kole přijímacího řízení. Počty budou definitivní po odevzdání zápisových lístků. „Máme tady pochopitelně i případy, že si žáci obě přihlášky podali na naši školu. Ne všechny třídy budou naplněny na maximální možný počet. V tomto ohledu jsme v jiné pozici než třeba gymnázia, kde jsou dvě třídy. Budeme otevírat sedm anebo osm tříd a při rozmanitosti oborů je těžké všechny naplnit, ale průměrně bude ve třídě pětadvacet žáků, což je optimální. Loni se nám poměrně hodně zájemců přihlásilo v druhém kole přijímacího řízení,“ objasnil ředitel Ošlejšek. Ten už na termín dvanáctého května vyhlásil druhé kolo přijímacího řízení. Zájemci se mohou hlásit do devátého května. Volná místa jsou v oborech informační technologie, autotronik, mechanik strojů a zařízení, elektromechanik pro zařízení a přístroje a mechanik opravář motorových vozidel. 

Ředitelka letovické Masarykovy střední školy v prvních ročnících může nabídnout více volným míst, než o kolik je ve skutečnosti zájem. O tom svědčí fakt, že na školu přišlo 140 přihlášek, počet nabízených míst je přitom186. Na většinu studijních učebních oborů byli přijati všichni přihlášení, i když část z nich musela projít přijímací zkouškou. Té se vyhnuli zájemci o učební obory a ti, kteří na základní škole skončili s prospěchem do 1,99 a nižším.

V dalších letech možná budoucí středoškoláky čekají jednotné centrální přijímací zkoušky na střední školy. O jejich zavedení chce s představiteli krajů, měst a škol a školských odborů diskutovat ministr školství Marcel Chládek. Plošné přijímací zkoušky se mu jeví jako jeden z dobrých kontrolních mechanismů českého vzdělávacího systému. Dalším důvodem pro jejich zavedení je podle ministra fakt, že žákům základních škol chybí motivace zlepšovat se. „Do maturitních oborů jsou přijímáni téměř všichni přihlášení uchazeči, podle posledních statistik jsou to až tři čtvrtiny uchazečů,“ podotkl ministr Marcel Chládek.
