---
title: Navýšení ceny stavby sportovní haly dělá přes 6,5 milionu
authors: Tomáš Trumpeš
category: zpravodajství
tags:
- Boskovice
- sportovní hala
- 17-2014
---

Další klíčové zastupitelstvo týkající se stavby sportovní haly na Slovákově ulici v Boskovicích proběhlo toto pondělí. Zastupitelé na něm měli rozhodnout, jestli je pro ně akceptovatelné navýšení ceny stavby. Navýšení si vynutily problémy s podložím a agresivní vodou, kvůli kterým byla stavba v březnu pozastavena.

Uzávěrka tohoto čísla novin byla ještě před schůzí zastupitelstva, přesto se podařilo získat materiál, který informace o navýšení ceny stavby specifikuje. Vyplývá z něj, že vícenáklady zkalkulované na nutná opatření činí 5 481 369 korun bez DPH, tedy 6 632 458 korun s DPH.

Opoziční zastupitelé se rovněž domáhali informace, kolik už se do stavby investovalo. V současné době činí vynaložené náklady asi 3 a čtvrt milionu korun. V případě zastavení stavby by musela být provedena sanace stavební jámy, což by znamenalo další náklady ve výši asi 1,1 milionu. Celkem by tak město podle odhadů přišlo asi o 4 miliony 360 tisíc korun.

Pokud by však město stavbu skutečně zastavilo a ukončilo předčasně smluvní vztah se stavební firmou, lze očekávat, že protistrana by v návaznosti na tento krok vyvodila právní kroky. Výše a druh takových nároků nelze podle materiálu, který před rozhodnutím obdrželi zastupitelé, odhadovat.

O rozhodnutí zastupitelů, zda bude stavba na Slovákově pokračovat, přineseme informace v příštím vydání.