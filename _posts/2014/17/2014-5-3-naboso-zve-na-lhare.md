---
title: Divadlo NABOSO zve na inscenaci románu Lhář
cover-photo: http://i.zoul.cz/9bdKdL2.jpg
authors: Anna Dudková
category: kultura
tags: Boskovice divadlo 17-2014
---

Milovníky divadla čeká v květnu nová inscenace boskovického divadla NABOSO. Amatérský soubor působící při místním Sokole tentokrát připravil divadelní zpracování románu dánského spisovatele Martina A. Hansena Lhář.

Premiéra se uskuteční ve čtvrtek 8. května od 19 hodin v sokolovně, první repríza hned následující den, tedy v pátek 9. května, a to ve stejný čas.

Děj románu se podle režiséra Tomáše Trumpeše, který se postaral rovněž o zpracování původně prozaického textu, odehrává na malém dánském ostrově, kolem něhož na zimu zamrzá moře. „A právě v situaci této chladné uzavřenosti se odvíjí příběh intelektuála, učitele a kostelníka Johannese Viga. S přicházejícím jarem nepuká pouze okolní led a neotvírá se jen cesta z ostrova a na ostrov, ale tají také ledy a otevírají se dosud zamrzlé cesty v lidských srdcích. Tématem je hledání životní pravdivosti, a to nejen vůči sobě samému, ale také vůči ženám, Bohu a místu, kde žijeme. Důležitou roli hraje i protestantská zbožnost, koneckonců jedná se o severské existenciální drama. Ovšem existenciální nikoliv akademicky. To je pro mě možná nejdůležitější téma, totiž že teoretické myšlení není k ničemu, ale je třeba své myšlenky vždy vztahovat k životu a ke světu, do něhož jsme vydáni. Co si myslíme, nemá žádnou hodnotu, pokud to nedokážeme žít,“ přiblížil představení režisér Tomáš Trumpeš.

U nás není Hansenův Lhář příliš známý, ale v Dánsku se jedná o něco jako národní román. Zajímavé je, že autor ho psal původně pro rozhlas, kde byly jednotlivé kapitoly čteny na pokračování. Traduje se, že dánské ulice byly v těch okamžicích prázdné, neboť všichni seděli doma u přijímačů a poslouchali. 

V hlavní roli inscenace divadla NABOSO se představí Jan Bařinka, který byl podle režiséra jedním z impulsů pro vznik celého představení. „Román jsem se odhodlal zpracovat do divadelní podoby také proto, že jsem byl od počátku pevně přesvědčený, že mám vhodného představitele pro ústřední postavu, že tohle je role přesně pro Gianniho. Čili jsem to od začátku chystal tak trochu pro něj. Je to jeden z  nejzasloužilejších členů divadla NABOSO, který ale dostal teprve po deseti letech spolupráce hlavní roli. Hansenův román Lhář mi půjčila Draha Kráčmarová, tehdy ještě Královcová. Četl jsem ho, tuším, v létě 2010, zcela mě pohltil a okamžitě mi naskakovaly divadelní obrazy a situace, postavy ožívaly. Z těch původních představ nakonec samozřejmě v představení nezůstalo takřka nic, ale první, imaginaci probouzející čtení je vždycky nejdůležitější, ať už se jedná o původní divadelní text nebo nikoliv. Ostatně potřeba sdílet s někým dalším silný čtenářský prožitek je možná jeden z hlavních důvodů, proč divadlo dělám. A za tohle do značné míry určující setkání s Johannesem Vigem, což je hlavní postava románu, tedy vděčím své kamarádce Draze,“ vysvětlil výběr předlohy režisér. 

V inscenaci Lhář dále hraje Eva Tajovská, Kristýna Sedláková, Martin Kolář, Lukáš Koudelka, Marek Šmerda, Diana Elfmarková a Tomáš Znamenáček. Jako výtvarnice se na představení podílí Eva Tajovská, technickou stránku zajišťují Igor Láník jako osvětlovač a zvukař Tomáš Svoboda. Zazní také několik písní, jejichž melodie složil Jan Bařinka.

Divadlo NABOSO přichází s novou inscenací po třech letech, i když mezi tím připravilo několik drobnějších studiových představení. Zároveň se věnovalo intenzivnímu reprízování předchozí inscenace Uvařeno, která se probojovala systémem postupových přehlídek až na Jiráskův Hronov. Avšak také to bylo podle režiséra jedním z důvodů, proč vznik nové inscenace trval tak dlouho.

„Zkoušeli jsme opravdu dlouho, stejně jako v případě předchozí inscenace Topolova Uvařena. Už se asi stává zvykem, že nové představení připravujeme několik let. Zčásti to způsobilo právě Uvařeno, které se hodně reprízovalo, dost jsme se s ním nacestovali, a už zkrátka nezbýval na zkoušení nové inscenace čas. Z dlouhé přípravy vyplynuly i určité obtíže, které jsme museli překonat, především odchod několika herců, kterým v průběhu času životní události znemožnily ve zkoušení pokračovat. Přeobsazování rolí není příjemné, což ovšem neznamená, že bych byl s výslednou sestavou nespokojen,“ popsal Tomáš Trumpeš.

Vzhledem k tomu, že divadlo NABOSO opět zvolilo specifické uspořádání sálu a kapacita hlediště je značně omezená, je nutné si na premiéru i první reprízu rezervovat vstupenky, a to pomocí e-mailu na adrese <divadlo.naboso@gmail.com>.