---
title: Boskovice získaly ocenění za péči o památkovou zónu
authors: Ludmila Dobrozemská
category: zpravodajství
tags: Boskovice památky 17-2014
---

Soutěž o titul Historické město roku zná svého vítěze. Boskovice na něj ani tentokrát nedosáhly, ale zklamané být nemusí. Letos poprvé byla udělena Cena ministryně pro místní rozvoj dvěma městům; společně s Prahou 2 ji získaly právě Boskovice. Historickým městem za minulý rok se stala Chrudim.

Boskovice byly oceněny především za dlouhodobé a systematické řešení regenerace památkové zóny. „Z ceny mám osobně velkou radost,“ svěřila se místostarostka Jaromíra Vítková. „Boskovice se do soutěže zapojují už 12 let a téměř vždy jsme vyhráli v krajském kole. V roce 2005 jsme dokonce byly mezi třemi nejlepšími městy. Myslím si, že je velmi obtížné porovnávat například národní památky Prahy se spíše regionálními památkami Boskovic,“ doplnila. S cenou byla spojena i stotisícová finanční odměna. Částka musí být použita účelově v rámci památkové zóny. „Chtěli bychom zkusit požádat o výjimku, abychom peníze mohli využít jinak. Bylo by dobré s jejich pomocí vyřešit problematická prostranství,“ dodala Jaromíra Vítková. Ocenění v Praze převzal starosta Jaroslav Dohnálek.

Slavnostní udílení cen proběhlo již tradičně při příležitosti Mezinárodního dne památek a sídel ve Španělském sále Pražského hradu, a to 17. dubna. V letošním roce se zúčastnilo 51 měst z 270, která mají na svém území památkovou rezervaci nebo památkovou zónu. Hlavním pořadatelem akce je Sdružení historických sídel Čech, Moravy a Slezska.