---
title: Květen – rady nejen pro ekologickou ochranu ve skleníku
authors: Petr Kumšta
category: publicistika
excerpt: "Další díl seriálu Rady do zahrady, tentokrát na květen: výsev okurek, péče o jahody, teploty ve skleníku, ochrana rostlin, řez ořešáku a další."
tags:
- Rady do zahrady
- 17-2014
---

### Výsev okurek

Ve druhé polovině dubna až začátkem května je vhodná doba k výsevu okurek nakládaček a polních salátovek. Osivo vzejde asi po čtrnácti dnech, tedy většinou již po ledových mužích a mladým otužilým rostlinkám již nehrozí namrznutí. Osivo vyséváme nejčastěji po dvou až třech semenech na vzdálenost 30 až 40 centimetrů od sebe. Vzdálenost řádků by měla být minimálně 100 cm s ohledem na mohutný růst rostlin do šířky, pokud okurky nepěstujeme na opěrné síti. Mezi spolehlivé odrůdy s bohatými výnosy a kvalitními plody patří Charlotte F1, Ornelo F1, Everest F1, Twigi F1 a další.

### Péče o jahody

Jahody kvetou a právě v době kvetení potřebují jahodníky dostatek vody. Závlaha by však měla být šetrná, bez zbytečného zmáčení otevřených květů. Rostliny přirychlované pod fóliovým tunelem potřebují také přístup vzduchu a opylovačů. Přes den je proto nezbytné pravidelné větrání.

### Teploty ve skleníku a jeho ochrana před škůdci

Nebezpečná je i vysoká teplota – v květnu sledujeme pravidelně teploměr, protože se bojíme nočních mrazíků. Škodit však mohou i vysoké teploty, které se touto dobou také vyskytují. Zejména při slabším větrání v teplých slunečných dnech teplota ve sklenících i fóliovnících prudce stoupá. I když pěstujeme teplomilné druhy, jako jsou okurky, rajčata a papriky, musíme pamatovat na to, že i ony špatně snášejí teplotu nad 35 °C. Optimální teplota pro okurky je kolem 25 °C přes den a 16 až 18 °C v noci. Rajčata se dobře opylují pouze při teplotě 15 až 30 °C, přičemž potřebují i pohyb vzduchu. Paprika při vyšších teplotách shazuje květy, případně i mladé plody.

Biologická ochrana skleníku: E.formosa – parazitická vosička proti molicím. A. solemani - parazitická vosička proti mšicím. P. persimils – dravý roztoč proti sviluškám. A. cucumeris – dravý roztoč proti třásněnkám. PREV – B2, pomocný prostředek obsahující pomerančový olej omezuje výskyt drobných škůdců, jako jsou mšice, molice, svilušky a třásněnky. Současně působí proti padlí, zlepšuje výživu rostlin bórem a tím zvyšuje kvalitu a množství výnosu. Přípravek aplikujeme formou postřiku. Termín aplikace je v době výskytu škůdce nebo na počátku výskytu padlí. Parazitické vosičky, dravé roztoče a přípravek BREV – B2 dodává Biocont laboratory Brno.
 
### Okrasné rostliny

Na jarních cibulovinách, zejména na tulipánech a narcisech narůstají po odkvětu poměrně velké semeníky. Měli bychom je odstranit co nejdříve, aby neodebíraly živiny cibulím, které si chystají zásoby na příští rok. Zelené listy naopak živiny dodávají, proto je necháme, až dokud nezežloutnou a neseschnou. V tomto období cibule také ocení přihnojení a za sucha závlahu.
V okrasné zahradě řežeme a zmlazujeme odkvetlé dřeviny, například zlatici. Některé pouze prosvětlíme, starší vyžadují pro zachování pěkného tvaru a podporu kvetení v příštím roce i mírné zmlazení zpětným řezem.

Přesazujeme, dělíme a zmlazujeme trvalky, které už odkvetly. Na místě určeném pro novou výsadbu předem zlikvidujeme vytrvalý plevel a půdu vylepšíme kompostem. Za suchého počasí zajistíme dostatek vody. Dokud neobnoví růst, chráníme je před prudkým sluncem.

Můžeme prosvětlit nadměrně rostoucí a zahuštěné koruny jabloní a hrušní a to těch stromů, u nichž jsme neuskutečnili zimní průklest. Zmírníme tím nežádoucí bujný růst. U mladých nebo přeroubovaných stromů vylamujeme koncem května až červnu takzvané vlky – letorosty prorůstající obvykle pod místem řezu starší větve.

### Ovocné stromy

Během května dokončujeme přeroubování ovocných stromů, nejprve třešní, višní, slivoní, meruňek, později hrušní a jabloní nenarašenými rouby za kůru. Vyvazujeme výhony u štíhlých vřeten nebo ovocných stěn do podvodorovné polohy za účelem urychlení plodnosti a omezení růstu.

Při dokvétání jabloní a slivoní provádíme postřik proti pilatce jablečné a švestkové přípravkem Calypso v dávce 2,5 ml/10 litrů vody. V některých lokalitách si pěstitelé stěžují, že jim slivoně neplodí, i když bohatě kvetou. Hlavním důvodem je, že pilatka švestková v době květu naklade vajíčka do květů, z nichž se vyvine larva, která způsobuje červivost malých plůdků a ty následně opadávají. Tento škůdce dělá velké škody, uvádí se 80 až 100 %. Též pilatka jablečná způsobuje velmi velké škody, hlavně na letních a sladkoplodých odrůdách jabloní. K ochraně proti pilatce jablečné lze použít ekologický přípravek získaný odvarem ze dřeva Quassia amara.

V květnu vyvěšujeme feromonový lapač na obaleče jablečného, ten slouží k monitorování výskytu škůdce. Obaleč se líhne za teplých večerů, kdy teplota ve 22 hodin dosahuje více než 17 °C, v této době můžeme očekávat nálet tohoto škůdce. Při zjištění většího náletu obaleče ve feromonovém lapači provedeme po týdnu postřik bio přípravkem Madex nebo Biobit, který po týdnu zopakujeme. Ochranu můžeme též provést přípravkem Calypso. Bio přípravky na ochranu proti obaleči jablečnému Madex a Biobit dodává Biocont Laboratory, tato firma též dodává bio přípravek NeemAzal na ochranu rostlin proti mšicím.

### Průřez ořešáku

Řez ořešáku vlašského provádíme v období, kdy nové přírůstky dosahují 10 až 15 centimetrů. V této době řezné rány nejméně slzí a do konce vegetace se na řezných ranách vytvoří největší zával. Rány hned po řezu zahladíme ostrým nožem, ošetříme latexem s přídavkem Kuprikolu. Po zaschnutí latexu na ošetřené rány naneseme vrstvu štěpařského vosku, který po zaschnutí přetřeme latexem. Takto ošetřené rány nepotřebují žádnou údržbu po dobu dvou roků.