---
title: Žijeme v době hangárové
authors: Ilja Melkus
category: publicistika
tags: 17-2014
---

Hledal jsem příhodný název pro ty budovy – krabice, které naše města stále více obchvacují, až jsem skončil u hangáru. Opouštíme svá města, jejich náměstí, krámky, obchody a přesunujeme se do hangárů. I práce se přesunuje do hangárů. Mnozí ale už přestali chodit na vlastivědné vycházky do hangárů hypermarketů, kde je přece jen šance setkávat se s lidmi a třeba i povykládat se známými a nechávají si z těch hangárů posílat zboží prostřednictvím e-shopů. 

Zajímavá čísla přináší ChanellWorld – v loňském roce se zvýšil obrat e-shopů o 15 % na 58 miliard korun.

A teď chce postavit gigantický hangár v Brně americký internetový obchod Amazon, a protože se brněnští zastupitelé nějak zasekli, vložili se do toho i prezident, vláda, hejtmani a bůhvíkdo ještě, aby Amazon podpořili. A rozvířili ostré debaty. 

Zastánci tvrdí, že Amazon zde vytvoří 1500 nových pracovních míst. A s dodavateli jich může být nejméně několik set. Dále, že v roce 2013 měl Amazon, při celkových tržbách 74,45 miliardy USD čistý zisk 274 milionů dolarů. Jeho čistá zisková marže je 0,368%. Z každé inkasované stokoruny tržeb mu zůstane necelých 37 haléřů. Takže až Amazon vstoupí na náš trh a vy budete cosi chtít koupit na internetu, vyjde vám to daleko nejlevněji.

Odpůrci namítají, že Amazon v první etapě hodlá zásobovat z Prahy východoněmecký trh, z Brna východorakouský, nikoliv český, neboť zatím na to nemá lokalizovány technologie. Důvody proč to plánuje jsou dvojí. Jednak má v SRN vstoupit v platnost legislativa o minimální mzdě na úrovni 8,5 Eura, tj. 233 Kč na hodinu, v Česku je to nyní 51 Kč na hodinu. Když k tomu přidáme režie, vycházejí náklady na hodinu pracovní síly v SRN na cca 24 Euro, tj. 670 Kč, zatímco v ČR na 150 Kč. Druhým důvodem je fakt, že v německém Amazonu jsou docela silné odbory, které se bouří a zejména před Vánoci vyhrožují stávkami, což u nás nehrozí.

Dalším argumentem je, že Amazon plánuje zhruba do pěti let zavést nové technologie s roboty, kdy nebude lidi potřebovat, tak nanejvýš na údržbu robotů.

Nyní u nás působí neuvěřitelných 37 000 e-shopů, polovina jejich obratu je v sortimentu, který nabízí Amazon, a až vstoupí mezi naše e-shopy je odhad, že v nich zlikviduje 2500 pracovních míst.

Na což ovšem lze namítnout, že pokud bude Amazon stát třeba v Malackách, nebudeme mít žádných 1500 pracovních míst, ale jen likvidaci českých internetových firem.

Ale vraťme se k těm hangárům. To si opravdu sami svou leností a snad i lakotou zlikvidujeme kamenné obchody soustředěné na náměstích a roztroušené po ulicích? Třeba nám jednou někdo postaví veliké hangáry za městy a v nich bude točit pivo s nejnižší marží – a to bude konec hospod u nás.