---
title: Ohňů pro pálení čarodějnic bude mnoho
authors:
    - M. Krajíčková
    - Andrea Šrámková
category: kultura
tags: Boskovicko 17-2014
---

Přestože posláním hasičů je likvidace ohně, 30. duben je výjimkou: jejich zásluhou v tento den v mnoha obcích ohně zaplanou. Právě oni jsou totiž ve spolupráci s obcemi nebo domy dětí a mládeže nejčastějšími organizátory tradice pálení čarodějnic.

První čarodějnické ohně už zaplápolaly. Na páteční odpoledne si zapálení vatry naplánovali například v Černé Hoře, na sobotu v Cetkovicích. V úterý 29. dubna na čarodějnický slet vyrazí Letovičtí. Každoroční akce se však letos neodehraje v prostoru Komárkova lomu, kde probíhají úpravy. „Sraz bude 29. dubna v 16 hodin u tenisových kurtů za koupalištěm, těšit se můžete na čarodějnickou stezku, malování na obličej, upálení čarodějnice, tancování u ohně a samozřejmě na opékání špekáčků,“ uvádí webové stránky letovického domu dětí a mládeže.

Na většině míst však dodržují tradiční datum posledního dubna. „Čarodějnice a čarodějové, nastartujte smetáčky, smetáky, košťata a metly, mladší generace vysavače a přijeďte se zúčastnit každoročního pálení čarodějnic, které se bude konat na sokolské zahradě od 18 hodin. A na co se můžete těšit? Pro čarodějnice a čaroděje bude připravena stezka za pokladem čarodějnice Bludimíry plná úkolů a nástrah. Zveme všechny, kteří se chtějí pobavit a strávit příjemný podvečer,“ pozvali veřejnost pořadatelé v Benešově.

Sraz všech příznivců čarodějnic ve Valchově je stanoven na 18 hodinu u Hlavinkových. Přistání po letu obcí bude na hřišti v Borkách, kde bude následovat křepčení u ohně, opékání buřtů, tanec čarodějnic a různé soutěže. V sousedním Velenově budou pálit čarodějnice na hřišti za kulturním domem, program začne také od 18 hodin a jeho součástí bude i stavění máje. Samotné zapálení hranice pořadatelé předpokládají kolem 20. hodiny. „Občerstvení zajištěno, hudební nástroje, létací košťata a dobrou náladu s sebou. Letu zdar!“ dodali. A v podobné duchu proběhne zábava ve většině obcí nejen na Boskovicku. Slet čarodějnic začne v 17 hodin na výletišti Mazurie v Boskovicích stejně jako ve Světlé, kde se čarodějnice sletí před hospodou. Ve Velkých Opatovicích akci začnou už v 15.30 na fotbalovém hřišti a ohně zaplanou i ve Skalici nad Svitavou, v Černovicích, Jabloňanech nebo u přírodního amfiteátru v Kořenci.

Pálení čarodějnic nebo také takzvaná Noc čarodějnic, filipojakubská, Valpuržina nebo keltský svátek Beltine se odehrává v noci z 30. dubna na 1. května. Jedná se o velmi starý a dodnes živý lidový zvyk. Lidé se scházejí u zapálených ohňů a slaví příchod jara. Na některých místech se staví májka. Na ochranu před čarodějnicemi – původně před zlými duchy a démony obecně, čarodějnice jsou až výsledkem inkvizičních procesů – se na vyvýšených místech zapalovaly ohně. Postupem času se z těchto ohňů stalo pálení čarodějnic. Zapalovala se smolná košťata a vyhazovala se do výšky. Popel z těchto ohňů měl mít zvláštní moc pro zvýšení úrody. Někdy se rozhrnutým popelem vodil dobytek k zajištění plodnosti, jindy se přes oheň skákalo kvůli zajištění mládí a plodnosti. Dokonce se říkávalo, že právě v tuto noc je možno nalézt poklady. Je ale třeba mít u sebe květ kapradí, aby se člověk uchránil před zlými silami. 

Tato tradice je velmi živá a oblíbená a na mnoha místech celé Evropy se dodržuje dodnes. Pálí se ohně, u kterých se sejde množství lidí, pečou se buřty a pije pivo, propuknou lidové veselice spojené s tancem, zpěvem, často i doprovodným programem. Ne jinak je tomu na Boskovicku.