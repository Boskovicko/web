---
title: Poskytovatelé sociálních služeb se cítí být na rozcestí
authors: Jitka Melkusová
category: zpravodajství
tags:
- Boskovice
- sociální služby
- 17-2014
---

Kam se dát nyní? To je v současné době základní otázka všech, kteří se zabývají poskytováním sociálních služeb. Cítí se být na křižovatce, z níž vede mnoho cest. A vědí, že poskytování sociálních služeb pro všechny, kteří potřebují pomoc a podporu, bude vždy financováno vícezdrojově. A že významnou roli zde budou hrát obce a jejich spolupráce. O tom, jaké služby v budoucnosti v regionu budou, tedy rozhoduje i komunální politická garnitura.

Proto svolal starosta Jaroslav Dohnálek na minulou středu odpoledne besedu se zástupci zařízení, jež služby poskytují, ale i jejich příjemci. Ti se sjeli z mnoha míst Boskovicka s touhou dozvědět se, co je čeká, zda bude o jejich rodinné příslušníky i nadále postaráno, či se mají zařizovat jinak. Starosta ale nepřišel, nepřišli ani další představitelé města. Velmi zklamaní absencí starosty a dalších představitelů radnice byli především příbuzní uživatelů sociálních služeb. Jejich postoj vyslovil jeden z přítomných uživatelů: „Záleží mi na tomto zařízení, na tom, aby to tady fungovalo.“ A čekali odpovědi na svou nejistotu.

Jasnou odpověď jim ale v tuto chvíli nikdo nedokáže dát. 

### Moc změn naráz plodí nejistotu

Důvod nejistoty nám dodatečně osvětlila místostarostka Boskovic Jaromíra Vítková, jež je předsedkyní Komise pro sociální věci a rodinu rady kraje. „Evropské peníze v minulém období umožnily vznik řady služeb, na něž už finance nebudou. Navíc je v této oblasti řada věcí nesystémová. To, jak tečou peníze do zařízení, jež zřizují kraje, obce nebo neziskovky, je velmi různé,“ přiblížila problematiku.

Střednědobý plán rozvoje sociálních služeb (PRSS) v Jihomoravském kraji do roku 2014 zapracoval i střednědobý plán pro Boskovicko, který vytvořila místní koordinační skupina PRSS. Vše se dělo na základě požadavku zákona o sociálních službách z roku 2006, který všichni očekávali s velkou nadějí. „Situaci ale moc nepomohl,“ konstatovala na setkání Jana Sedláková, ředitelka blanenské charity. Zákon totiž podle ní mimo jiné neurčuje, kde a v jakém rozsahu mají být služby poskytovány a nedává poskytovatelům ani základní finanční jistotu.

Nejistotu ve sféře poskytování sociálních služeb nyní vyvolává souběh řady změn, které před všemi stojí. „Některá zařízení skutečně letos mohou skončit,“ snažila se přiblížit souvislosti s přelomovým rokem Jana Sedláková. Kromě skutečnosti, že končí projekt, díky němuž kraj získal v rámci evropských dotací podporu na takzvané individuální projekty, je ohroženo i víceleté financování ze strany kraje. Finanční nejistota nedovolí například charitě také prodloužit nájemní smlouvy na některá zařízení, jako je Betany či Pěkná modrá v Doubravici a další smlouvy.

„Nikdo neví, co bude od roku 2016. Některé služby, které byly dosud poskytovány bezplatně jako například sociální prevence či sociální rehabilitace, už nebudou mít finanční krytí. Scházíme se proto, abychom se pobavili, jak budou služby na území okresu fungovat v budoucnu,“ upozornila Ivana Kouřilová, koordinátorka komunitního plánování sociálních služeb z Blanska. V roce 2014 totiž také končí plánovací období pro dotace z Evropské unie a je třeba tvořit nové projekty pro další období do roku 2020, ale pozdní nástup vlády zastavil na určité období jejich definování. Nešťastné je i období před komunálními volbami.

### Obcím zákon ukládá sbírat informace o potřebných

Na území okresu jsou, kromě neziskových subjektů poskytujících sociální služby, organizace zřizované krajem, ale i městy. Jejich financování je rozdílné, nejednotné. Poskytovatelé potřebují vědět nejen to, zda bude o jejich služby zájem, ale i to, zda jsou potřební. „Když se zeptáte neuvolněného starosty nějaké menší obce, zda na svém území potřebuje sociální služby, většinou se dozvíte, že ne. On se ale neorientuje, neumí potřebné v obci najít, vyhodnotit situaci. Je to ale často tak, že ti, co se orientují, oslovují o pomoc přímo poskytovatele. A pak jsou tací, kteří se nějak obejdou. Obojí je špatně. Starosta by přece měl vědět, zda v jeho obci jsou ať už faktičtí nebo potenciální příjemci sociální služby,“ uvedla Jana Sedláková. Domnívá se proto, že jako se obce v minulosti musely domlouvat na společných aktivitách ve vodním či odpadovém hospodářství, bude nutné vytvořit společnou platformu či fond pro oblast sociálních služeb.

Podobné kroky zřejmě přivítá i kraj, neboť i on inicioval vytvoření skupin, jež provedou analýzu potřebnosti sociálních služeb. Má se tím zabránit zbytečnému zdvojení, ale i doplnit chybějící. „Nic z toho však nepůjde bez politické podpory,“ je přesvědčena ředitelka blanenské charity Jana Sedláková, která upozorňuje na to, že především obec má potřebu sociální služby definovat. Neboť jsou i takové obce, které služby zřizují, jako třeba Boskovice (Městská správa sociálních služeb), či takové, které je nakupují, jako třeba Velké Opatovice. Blanenští dokonce vyčíslili, že dokáží v jednom dni poskytnout pomoc půldruhé tisícovce lidí. Přesto ale v regionu chybí zařízení pro pacienty s psychiatrickými nemocemi, narůstá potřeba lůžek pro postižené demencí a je nedostatek lůžek pro mentálně a fyzicky postižené.