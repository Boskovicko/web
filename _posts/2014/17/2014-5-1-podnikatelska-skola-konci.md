---
title: Podnikatelská škola končí
authors: Petra Bílá
category: zpravodajství
tags: Boskovice vzdělávání 17-2014
---

Na Boskovicku zaniká další střední škola. Po Biskupském gymnáziu v Letovicích a Střední škole uměleckoprůmyslové a technické ve Velkých Opatovicích je to už třetí škola. S posledním dnem letošního školního roku končí Soukromá střední škola podnikání a managementu v Boskovicích. Podle ředitelky školy Ladislavy Kopecké se na osudu školy negativně podepsal současný trend v demografickém vývoji, kdy na střední školy nastupují slabší ročníky. Na škole, která je soukromá, se navíc platí školné ve výši devíti tisíc korun za rok. S tím, že nemáme žáky, souvisí problém s nedostatkem příjmů na úhradu nájemného, platu pedagogů a dalších nákladů,“ vysvětlila dále ředitelka školy.

Školu k tomuto dni navštěvuje celkem osmnáct žáků v druhém a třetím ročníku. „První ročník jsme zrušili už v polovině roku a studenti přešli na jiné školy. Šestnáct studentů čtvrtého ročníku už zvládlo písemnou a praktickou část maturitní zkoušky. Teď je čeká státní zkouška a ústně by měli odmaturovat v druhé polovině května,“ prozradila ředitelka Kopecká. Ta také popsala, co bude se zmíněnými osmnácti studenty, kteří školu aktuálně navštěvují. „Část z nich by chtěla jít na vyšší odbornou školu ekonomickou a zdravotnickou a Střední školu na Hybešově ulici. Pan ředitel Vlach už se studenty mluvil a slíbil jim, že pro ně bude mít místo a že je vezme do navazujícího ročníku. V rámci toho, aby studenti přechod zvládli, musíme posílit výuku účetnictví, protože máme nižší dotaci hodin, než je na škole, kam studenti přestoupí,“ dodala Kopecká. 

To, že někteří studenti zamíří na střední školu na Hybešově ulici, potvrdil ředitel Pavel Vlach. „Nejbližší příbuzný obor je obchodní akademie, ten průnik je asi pětaosmdesátiprocentní, takže jsme studentům oznámili, že budou-li mít zájem přestoupit k nám na obchodní akademii, že můžou přejít do třeťáku a do čtvrťáku. Jedná se o zhruba deset studentů. Bude to formou přestupu. Současné třídy nejsou plné a máme spočítáno, že je bez problému můžeme přijmout,“ uzavřel Vlach.

Soukromá podnikatelská škola v Boskovicích fungovala zhruba dvacet let. Ještě před šesti lety na škole studovalo pětadevadesát žáků.