---
title: Kvetoucí májová obloha
authors: Jaroslav Chloupek
category: publicistika
tags: astronomie 17-2014
---

Když nastane nejkrásnější měsíc v roce nazvaný máj, česky květen, máme před očima kvetoucí přírodu. Když však pohlédneme na oblohu, jsme trochu zklamaní, protože zde nenajdeme nic kvetoucího. Zde musí mít každý pozorovatel trochu fantazie a představit si, že to velké množství zářících hvězd jsou vlastně hvězdné květy. Nejvíce „kvetou“ velmi jasné hvězdy všech souhvězdí jako například hvězda Arkturus v Pastýři, Spika v Panně, Regulus ve Lvu, Pollux a Castor v Blížencích, Prokyon v Malém psu a další. Tisíce méně jasných hvězd vyplňují celý hvězdný koberec či kvetoucí hvězdnou louku.

A z tohoto velkého množství hvězd si vybereme seskupení zvané souhvězdí. Má název Panna (Virgo) a pokud známe polohu souhvězdí Lva, pak Panna leží vlevo trochu níže než Lev. Je to rozsáhlé souhvězdí, které najdeme večer dost vysoko nad jižním bodem. V lidské představě z doby antické souhvězdí představuje bohyni Pannu zvanou Astraea, která drží v ruce váhy spravedlnosti (odtud sousední souhvězdí Vah). Pro Řeky byla Panna známá jako bohyně Demeter, která pečovala o rolnictví a plodnost země. V levé ruce drží klas jako symbol letní úrody. V tomto místě leží nejjasnější hvězda souhvězdí Spica (Klas) o jasnosti 1,0 mag a vzdálenosti 262 ly. Je to zákrytová proměnná hvězda, která mění nepatrně svoji jasnost v periodě 4 dnů. Také hvězda Arich je dvojhvězdou. K nejzajímavějším objektům souhvězdí patří takzvaná kupa galaxií v Panně. Obsahuje přibližně 2 500 galaxií a je vzdálena asi 60 milionů ly. Nachází se v severní části souhvězdí. Mezi hvězdami éta a beta najdeme tzv. podzimní bod. Je to průsečík světového rovníku s ekliptikou. V něm se Slunce nalézá 23. září, kdy začíná podzim. V současné době v Panně září planeta Mars.

V květnu Slunce šplhá vzhůru nad světový rovník směrem k obratníku Raka. Ve čtvrtek 1. 5. Slunce vychází v 5:37 h a zapadá ve 20:18 h, 31. 5. vychází ve 4:57 h a zapadá ve 20:59 h. Den se opět prodlužuje a v měsíci květnu den naroste o 1 h 21 min. Také sluneční azimut vzroste ze 115° na 127° (o 12°). Do souhvězdí Blíženců přejde 21. 5. ve 4:59 h SELČ.

Na Měsíc, pokud je viditelný, se díváme denně. Jistě nám neujdou měsíční fáze: 7. 5. v 5 h první čtvrt, 14. 5. ve 21 h úplněk, 21. 5. v 15 h poslední čtvrt a 28. 5. ve 21 h nov. Měsíční odzemí nastane 6. 5., vzdálenost 404 357 km a přízemí nastane 18. 5. o vzdálenosti 367 074 km.

Je zajímavé vyhledat na obloze planety. Merkur se objeví večer nad severozápadním obzorem. Nízko nad východním obzorem najdeme jasnou Venuši. Mars v souhvězdí Panny je vidět po celou noc kromě jitra. V první polovině noci v Blížencích září jasný Jupiter. Po celou noc v souhvězdí Vah se nalézá Saturn. Uran je nepozorovatelný, avšak Neptun ve Vodnáři bude vidět ráno nízko nad jihovýchodním obzorem.

Každý měsíc se na obloze objeví zajímavé úkazy. Také květen jich několik nabídne. Nejsnáze se pozorují konjunkce Měsíce s planetami a hvězdami. Jsou to: 4. 5. konjunkce s Jupiterem (večer nad západním obzorem), 11. 5. s Marsem, 14. 5. se Saturnem, 25. 5. s Venuší (Měsíc v blízkosti Venuše 25. a 26. 5. ráno nízko nad východním obzorem), 30. 5. s Merkurem večer nízko nad západním obzorem. Ve dnech 10.–14. 5. po celou noc bude možné pozorovat seskupení Měsíce, Marsu, hvězdy Spiky a Saturnu v oblasti souhvězdí Panny a Vah. Dne 10. 5. nastane největší přiblížení Saturnu k Zemi na vzdálenost 1 331,4 milionů km. Astronomové budou dne 17. 5. dalekohledy pozorovat současný přechod stínů Jupiterových měsíců Io a Kallisto přes Jupiter. Stíny se na Jupiteru projeví jako tmavé skvrnky.