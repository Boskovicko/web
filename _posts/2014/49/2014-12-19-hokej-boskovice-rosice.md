---
title: Hokejisté Rosic neměli v Boskovicích šanci
authors: Lubomír Slezák
category: sport
tags: 
- 49-2014
- Boskovice
---
V sobotu hostil tým Boskovic ve 14. kole hokejové Krajské ligy Jižní Moravy a Zlínska Rosice. Ačkoliv oba týmy dělily jen dva body, Rosice byly třetí a domácí Boskovice až na místě osmém.

SK Minerva Boskovice – HC Štika Rosice 9:1 (1:1, 3:0, 5:0), 2. Karlíček, 31. a 57. Bednář, 34. Tůma a 38. Tůma, 53. Blaha, 54. a 58. Skácel, 55. Holub - 10. Ludvík.

Boskovice: Vybíral - Theimer, Surý Zbyněk, Maksa, Máša, Surý Aleš, Karlíček; Hnilička, Matouš, Skácel, Tůma, Blaha, Zvolánek, Lysoň, Bednář, Holub, Sekanina.

Vyloučení: 13:11, navíc Surý Aleš (B) 10 minut, Maksa (B) a Krejčí (Rosice) 5 minut + do konce utkání.

V herně vyrovnané první třetině se jako první radovali domácí, když už ve druhé minutě střela Karlíčka s přispěním teče hostujícího obránce skončila v brance. O dvě minuty později trefil Aleš Surý levou tyč a v 10. minutě hosté vyrovnali, když Ludvík prostřelil Vybírala mezi betony. Rosice ještě nevyužily minutovou dvojnásobnou přesilovku, v závěru se blýskl skvělými zákroky Vybíral.

Druhá třetina se hrála velice dlouho, byla roztříštěna několika spornými vyloučeními na obou stranách, nervozitu a agresivitu obou týmů stupňoval svým nepovedeným vedením utkání rozhodčí Vepřek. Od 27. minuty hokejisté Rosic hráli další dvojnásobnou přesilovku, opět neúspěšně. Ve 31. minutě Boskovice využily trefou Bednáře přesilovku, ve 34. minutě Tůma bekhendem upravil na 3:1. Ve 38. minutě přichází třetí využitá přesilovka, tvrdou střelu Bednáře doráží do branky Tůma.

Pět branek Boskovic mezi 53. a 58. minutou bylo logickým vyústěním herní převahy domácího celku, který po úvodních rozpacích nedal svému soupeři sebemenší šanci. Rosice po šesté inkasované brance vyměnily brankáře, ale ten vydržel s čistým kontem jen třicet vteřin.
Škoda, že vysokou výhru nevidělo víc fanoušků domácích, výkon Boskovic byl příslibem do dalších kol.

Další výsledky: Uh. Brod - Kroměříž 4:2, Velké Meziříčí - Šumperk 5:3, Blansko - Velká Bíteš 3:2.

1. Kroměříž 	14 8 1 0 5 	87:52 	26
2. Uh. Ostroh 	13 6 3 2 2 	65:55 	26
3. Blansko 	14 8 1 0 5 	49:52 	26
4. Boskovice 	14 7 1 0 6 	65:46 	23
5. Rosice 	13 7 0 1 5 	43:50 	22
6. Velká Bíteš 	13 6 1 1 5 	61:48 	21
7. Šumperk 	14 5 3 0 6 	67:57 	21
8. Uničov 	12 6 1 1 4 	64:55 	21
9. Uh. Brod 	14 6 1 1 6 	57:57 	21
10. Šternberk 	13 6 0 1 6 	56:56 	19
11. V. Meziříčí 	14 4 0 6 4 	50:54 	18
12. Uh. Hrad. 	13 4 2 1 6 	58:58 	17
13. Uh. Brod B 	13 0 0 0 13 	35:117 	0

V neděli 21. prosince hrají Boskovice v Uničově, v sobotu 3. ledna přivítají Velkou Bíteš.



