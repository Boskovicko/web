---
title: Tříkrálová sbírka začne na Nový rok
authors: Miroslava Krajíčková
category: zpravodajství
tags: 
- 49-2014
- Blanensko
---
Koledníci v kostýmech tří králů, v rukách pokladničky se znakem charity... Již tradičně se zapojuje také Oblastní charita Blansko do celorepublikové Tříkrálové sbírky. Od prvního do čtrnáctého ledna se tak ke dveřím domácností blanenského okresu vydá kolem 1250 koledníků s 386 pokladničkami. 

Letošním mottem sbírky se stala slova Matky Terezy Člověk nežije tolik z lásky, kterou přijímá, jako mnohem více z té, kterou daruje. V tomto duchu je také účel sbírky jako podpory krizového ubytování lidí v náhlé, nečekané krizové situaci, pomoc zdravotně postiženým žít v přirozeném sociálním prostředí nebo vzájemná humanitární pomoc jako východisko z nouze. 

Tříkrálovou sbírku doplňuje také další doprovodný program. Ve středu  7. ledna od 10 hodin budou například v COOP Boskovice pracovnice charity již tradičně měřit krevní cukr a tlak. Ve čtvrtek 8. ledna od 18 hodin v sokolovně zazní velký Tříkrálový koncert, který pořádá Charita společně s TJ Sokol. Posluchači se mohou těšit na Mariachi Espuelas, na držitelku dvou Andělů Jitku Šuranskou, dále na finalistu soutěže Československo má talent Pavla Helana a pod taktovkou Martina Krajíčka zahraje Orchestr ZUŠ Boskovice. Částka dobrovolného příspěvku účastníků koncertu bude započítána do celkového výtěžku sbírky. „V letošním roce byl výtěžek sbírky neuvěřitelných 1 580 948 korun,“ připomněla lednový úspěch Marie Sedláková, koordinátorka sbírky z blanenské charity. „Díky němu se nám podařilo podpořit především projekty Linka důvěry a Žijeme spolu – děti, mládež, senioři. Linka důvěry je nablízku lidem v tísni a funguje mimo jiné jako koordinátor pomoci při mimořádných událostech, když přijímá volání a pokyny kompetentních orgánů a vysílá tým pracovníků na místo určení. Pro rychlý a bezpečný přesun týmu byl zakoupen nový automobil, který slouží pro přepravu materiálu potřebného k okamžité humanitární pomoci pro lidi postižené nenadálou situací. Dalším podpořeným byl projekt Žijeme spolu – děti, mládež, senioři, v jehož rámci byl na faře ve Žďárné po dohodě s obcí a farností zahájen provoz Komunitního centra. Aktivity zde konané budou sloužit pro společná setkávání všech generací,“ zhodnotila využití finančních prostředků Sedláková a dodala, že pracovníci Oblastní charity Blansko děkují všem, kteří se na sbírce podílejí, ale především dárcům za jejich dary a koledníkům, kteří věnují svůj čas a pomáhají tak Charitě naplňovat její poslání.



