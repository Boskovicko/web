---
title: Setkání se spisovatelkou Hanou Pinknerovou pohladilo duši
cover-photo: http://i.imgur.com/pChRSA3.jpg
authors: Zuzana Fajglová 
category: napsali nám
tags: 
- 49-2014
- Boskovice
---
Děti milují příběhy o čemkoliv, ať už to jsou zvířátka, lidi, pohádkové postavy nebo obyčejné věci okolo nich – panenka, kapka vody, televize, pračka, hrníček. Pamatujete si ještě ten pocit, když jste drželi svůj hrníček s obrázkem? Co na něm bylo? Nebo usínali s oblíbenou hračkou. Jaká to byla? Mimochodem, všimli jste si, kolik dětí nedává hračkám jména…? A pamatujete si, na svou oblíbenou knížku? Kdo vám ji četl? Co se vám na ní líbilo? Pamatujete si na ten pocit? Myslíte, že vaše děti budou mít podobnou vzpomínku jako vy?

Beseda s paní Hanou Pinknerovou  byla podobným vrácením se do vzpomínek z dětství. Kdo z vás je čtenář (nebo alespoň bývalý), tak si vzpomene na to těšení se na knížku, na postavy v ní, na příběh, který prožíváme s hlavní postavou, jako bychom to byli my. Povídali jsme si o tom, jak nenahraditelně kouzelná je chvíle s knihou – jen já, moje místečko, moje chvilka – NERUŠIT! Jde o rituál a děti rituály potřebují – je to jejich jistota, jejich bezpečí – moje maminka, moje chvilka s ní, moje pohádka. Pak už jen pusu a dobrou noc. Dnes se mi bude hezky spát.

Zavzpomínala jsem na to, jak jsem svému dvouletému synovi četla Perníkovou chaloupku půl roku a bez ní to zkrátka nešlo – úžasný ritual.

Taky jsme narazili na to, jak důležitá je pro náš život fantazie – jak asi vypadala ta princezna, třeba měla oči jako já, jak bylo kohoutkovi, když nemohl dýchat a slepičce, když mu chtěla pomoct? Jak Jeníčkovi a Mařence, když byli v lese sami bez tatínka? A co teprve chudák Smolíček?

Prožívání pocitů radosti, strachu, napětí, tzv. emoční  inteligence, to je něco, co může dát jen  kniha. Televize nedává prostor fantazii, je tam všechno dané, viditelné, ukřičené, v moderních pohádkách se často objevuje ironie, zesměšňování dobra, schvalování násilí jako legračního zpestření příběhu. V neposlední řadě u televize sedí dítě samo, kdežto při čtené pohádce se může přitulit do vaší náruče a pak ať si to na něj zkusí třeba i vlk!

O tom, že se při čtení rozšiřuje slovní zásoba, gramaticky správné tvary, rytmus, sluchová paměť atd. snad nemusím mluvit, to je známá věc. I proto ve školce čteme každý den, hrajeme divadlo nejen pro děti, ale s dětmi, aby si mohly prožít postavy a musím popravdě říct, že to patří k nejoblíbenějším činnostem (jen kdyby těch dětí nebylo tolik…). 

Ať už je to jak chce, bylo nám ctí se setkat s opravdovou paní spisovatelkou, na chvíli se s ní zastavit v tom předvánočním shonu a strávit společně příjemné odpoledne. Účast rodičů byla sice žalostná, ale my, co jsme tam byli, jsme neprohloupili. Její knížky O dřevěném panáčkovi nebo Kuchyňské pohádky jsou přesně takovým magickým zastavením, které vás zahřeje u srdce, pohladí po duši a vyloudí úsměv na tváři, tak jako vzpomínka na hrníček s obrázkem, ze kterého vám chutnalo kakao od maminky. A ruku na srdce, co víc si v tomto splašeném světě přát…



