---
title: Hluboce zaříznuté koryto Kavinského potoka u Kněževse skrývá soutěsky a malé vodopády
cover-photo: http://i.imgur.com/IaaX19t.jpg
authors: Žaneta Ondroušková
category: publicistika
tags: 
- 49-2014
- Boskovicko
---
Severozápadně od obce Kněževes, na samém konci Jihomoravského kraje, protéká tamními lesy potok zvaný Kavinský. Území, které je vzácné hlavně svými skalnatými soutěskami, peřejemi a vodopády, nese od roku 1997 označení přírodní rezervace. Navzdory své velikosti pouhých šesti hektarů, je tato oblast ojedinělým krajinným fenoménem. Tamní krásu mají na svědomí drobné vodní toky a složitá geologická struktura souvrství fylitů, rul a krystalických vápenců.

Podle Jaroslava Možného z odboru životního prostředí krajského úřadu se jedná o jedno z nejméně hodnotných chráněných území v regionu. Přestože se nemůže, aspoň co se oficiálních měřítek týče, rovnat jiným a vzácnějším oblastem, jednou je to přírodní rezervace a jako taková má svůj smysl. „V tomto případě je předmětem ochrany stinný žleb, vzniklý zahloubením potoka do skalního podkladu s kaskádami drobných vodopádů,“ upřesnil garant území Jaroslav Možný.

### Unikátní krajinný reliéf

Území je hodnotné hlavně z geomorfologických hledisek, pro svůj reliéf a krajinný fenomén soutěsky. V hluboce zaříznutém korytě Kavinského potoka navíc vystupují skalky a balvany, z příkrých svahů vyvěrají malé vodopády. Výška údolního zářezu se postupně zvětšuje až na šedesát metrů a místy se ve svazích vyskytují svahové terasy. „U těch není doteď zcela jasné, zda vznikly uměle, například těžbou vápence, nebo zda jsou podmíněny strukturou hornin,“ udává jedna z kapitol Plánu péče o rezervaci, platného do roku 2021. 

Díky chladnému a vlhkému klimatu stinných soutěsek se v oblasti vyskytují potoční suťové druhy. „Zajímavostí je výskyt například kapraďorostu sleziníku zeleného, který se mimo soutěsku Kavinského potoka a jeho přítoky vyskytuje nejblíže až v Moravském krasu,“ upřesnil Možný. Kromě sleziníku v rezervaci roste celá řada dalších ohrožených druhů, jako je zimolez černý, růže alpská, čarovník alpský nebo kapraď laločnatá. Vysoko položené krystalické vápence na sebe poutají například regionálně vzácný hořec brvitý.

Přírodní rezervaci v současné době nikdo systematicky nesleduje. „V Agentuře ochraně přírody a krajiny žádného odborníka na tuto konkrétní rezervaci nemáme a ani tam neprovádíme monitoring či jiné aktivity,“ uvedla Karin Hustáková z brněnského krajského střediska agentury. Stejné je to také v dalších institucích. I to je důvod, proč zatím nikdo podrobně nezkoumal výskyt tamních živočichů. Z dílčích terénních výzkumů je ovšem jasné, že je oblast ideální především pro hnízdění různých druhů ptáků, například skorce vodního.

### Smrky místo listnáčů

Okolí potoka je charakteristické smrkovými monokulturami, které v oblasti rostou namísto původních listnáčů a jedle bělokoré. Postupné přibližování druhové skladby směrem k přírodě blízkému stavu je předpokladem k naplnění hlavního cíle uvedeného v plánu péče o tuto rezervaci – zachování přirozeně se vyvíjecího údolního dna s geomorfologicky cennými tvary a výskytem regionálně vzácných a ohrožených submontánních rostlin. 

Smrkové porosty se na jižním okraji daří přeměňovat na smíšené listnaté kultury, pod smrkem se objevuje zmlazení jedle, buku, klenu i jilmu. Ale jde to pomalu. „Do přeměny druhové skladby nemůžeme vlastníky lesů nutit, neboť les není předmětem ochrany. Podpořit přeměnu lze například poskytnutím příspěvku na podsadby nebo na ochranu semenáčků proti zvěři. Předpokladem je zájem vlastníků pozemků,“ vysvětlil Možný. 

A tak tato přírodní rezervace, malá a tak trochu zapomenutá, čeká, až bude řádně doceněna. Vyzývá k procházce bez naučných tabulí a průvodců, jen s holínkami, v korytu Kavinského potoka, v okolních podmáčených nivách a suťových lesích. V místech, kde Jihomoravský kraj potkává ten Pardubický a o kousek dál i Vysočinu. 

### Infobox

Přírodní rezervace, stejně jako všechna zvláště chráněná území, mají svoje plány péče. Jedná se o jakési koncepční odborné dokumenty obsahující souhrn charakteristik a doporučení, která ovšem nejsou závazná pro fyzické osoby, ale slouží jen jako podklad pro rozhodování úředníků a při tvorbě dalších dokumentů. V případě přírodních rezervací zajišťují tyto plány krajské úřady. Úředníků je však málo a území, která potřebují dohled, mnohem více. Garantem rezervace Kavinský potok, které se věnuje další díl tohoto seriálu, je Jaroslav Možný. Na starosti má kolem šedesátky oblastí. „Není v mých silách provádět vše, co je v plánech péče doporučeno. Každý garant si musí stanovit priority a podle toho pak jednotlivým územím věnuje větší či menší pozornost. Měl by v rámci svých časových možností usilovat o to, aby území nikdo svévolně neničil  a pokusit se realizovat alespoň některá smysluplná opatření alespoň u těch nejcennějších lokalit,“ shrnul Možný. 



