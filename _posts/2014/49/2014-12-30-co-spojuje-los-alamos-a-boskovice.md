---
title: Co spojuje Boskovice a Los Alamos
authors: Leopold Němec
category: publicistika
tags: 
- 49-2014
- Boskovice
- židovská čtvrť
---
Nedávno byla v Boskovicích odhalena pamětní deska rabínu Abrahamu Placzkovi, od jehož úmrtí letos uplyne 130 let. Abraham Placzek sice není boskovickým rodákem, ale větší část svého života působil v Boskovicích. Na letošní rok připadá také 180. výročí narození Barucha Placzka, Abrahamova syna. A do třetice kulatých výročí, příští rok tomu bude 110 let od narození a 60 let od úmrtí světoznámého fyzika Georga Placzka, pravnuka Abrahama Placzka.

**ABRAHAM PLACZEK (1799-1884)** 

Působil jako rabín v Přerově, kde se také narodil. Poté byl rabínem v Hranicích u Přerova a od roku 1840 v Boskovicích. Po nečekané rezignaci moravského zemského rabína v roce 1851 byl do této funkce provizorně jmenován právě Abraham Placzek. Z provizoria se stal regulérní stav a funkci Abraham Placzek zastával až do své smrti v roce 1884. Po celou tuto dobu sídlil v Boskovicích, kde je i pochován. Na dlouhých 33 let se tak Boskovice staly sídelním městem moravského zemského rabína. U svých souvěrců se Abraham Placzek těšil vysoké autoritě a patřil k nejvýznamnějším představitelům generace ortodoxních moravských židovských učenců.

Ještě v Hranicích na Moravě, v roce 1834, se Abrahamu Placzkovi a jeho manželce Zartl narodil syn Baruch.

**BARUCH PLACZEK (1834-1822)** 

Rovněž se stal rabínem, a to v Brně. Po smrti svého otce přijal i funkci moravského zemského rabína, kterou i on zastával až do konce svého života. Zemřel roku 1922 v Brně a po jeho smrti již funkce moravského zemského rabína nebyla obsazena. Studoval na univerzitách ve Vídni a v Lipsku, kde získal titul doktora filosofie. Stýkal se s největšími duchy své doby. Korespondoval s Charlesem Darwinem, byl přítelem zakladatele genetiky Johanna Gregora Mendela. Věnoval se biologickým výzkumům, byl známým ornitologem a činný byl i literárně. PhDr. Baruch Placzek byl za své zásluhy vyznamenán rytířským křížem řádu Františka Josefa. Je čestným občanem Brna, kde je instalována jeho busta. Na jeho počest byla vydána pamětní medaile.

**ALFRÉD PLACZEK (1870-1942)**

Baruchův syn, podnikal v textilním průmyslu. Byl vlastníkem mezinárodně významné textilní továrny „Skene a Co.“ v Alexovicích u Ivančic. Továrnu založil baron Alfred Skene (v letech 1864-66 starosta Brna), ale v roce 1913 továrnu již zcela vlastnil Alfred Placzek. Za I. světové války získala jeho textilní továrna velké válečné zakázky, což továrně zajistilo skvělou prosperitu. Afred Placzek byl jmenován čestnými občanem Alexovic u Ivančic (1922) a roku 1938 jmenován také čestným občanem Ivančic.

**GEORG PLACZEK (1905-1955)** 

Narodil se v Brně, kde jeho otec vlastnil velký dům (na náměstí Svobody). Zde mu také byla v roce 2005 odhalena pamětní deska. Pozdější atomový fyzik a významný vědec, navštěvoval Německé státní gymnázium, pak střídavě studoval na univerzitách ve Vídni a Praze.

Svou vědeckou kariéru začal na univerzitě v Utrechtu, kde se mu otevřel nový obor kvantová fyzika. Následovaly cesty po Evropě, setkání a spolupráce s nejdůležitějšími vědci té doby (Bohr, Oppenheimer, Frisch, Landau). Byl u několika zásadních objevů nukleární fyziky, jako je objev experimentu, který dokazuje štěpení uranu. Pobýval i v centru teoretické fyziky v Charkově. 

Na začátku války odjel  do USA a dva roky působil na Cornell University v Ithace, kde se podílel na válečném nukleárním programu. Roku 1943 vytvořil v kanadském Montrealu skupinu teoretických fyziků pro rozvoj Atomic Energy Project.  Jeho skupina se v roce 1943 připojila k historickému projektu Manhattan (krycí název pro utajený americký vývoj atomové bomby za 2. světové války). Georg Placzek, jako britský občan, však musel zůstat pracovat v Chalk River poblíž Montrealu v Kanadě. Zde se jeho četné významné práce týkají zejména matematické fyziky a pro vývoj atomové bomby mají základní význam. Stejný význam mají i pro vývoj atomových reaktorů.

**Některé vědecké úspěchy George Placzka** 

- Tvůrce základní teorie Ramanova rozptylu
- Tvůrce teorie spekter polyatomických molekul
- Tvůrce teorie rozptylu světla v kapalinách.
- Spolutvůrce počátečních kapitol fyziky neutronů.
- Spoluobjevitel jaderného štěpení.
- Spoluobjevitel cesty k atomové bombě i jadernému reaktoru.
- Inspirativní vedoucí montrealské teoretické skupiny v projektu Manhattan.
- Tvůrce teorie difuze a zpomalování neutronů.
- Tvůrce teorie nepružného rozptylu neutronů na krystalech

Od května 1945 se Georg Placzek podílel na atomových výzkumech přímo v Los Alamos. Pravnuk boskovického rabína Abrahama Placzka se zřejmě stal i očitým svědkem (jako jediný občan Československa) prvního pokusného jaderného výbuchu dne 16. července 1945 u Alamogorda v Novém Mexiku.  



