---
title: Ve spárech gestapa
authors: Jitka Melkusová
category: publicistika
tags: 
- 49-2014
- vánoční příloha
---
### Josef Bezděk: Vzpomínky z let 1943–1945

Nikdy by mě nenapadlo, že moje cestování po Evropě mi přinese informace a inspiraci pro moji práci zde, doma, v regionu. Vždy potkáte něco nebo někoho, kdo vás propojí s domovem. Snad poprvé to bylo u pyramidy v Paříži. „To je úžasné,“ vyšlo tiše z úst mé sousedky, když jsme nořily nohy, unavené vedrem a dlouhým postáváním v muzeu, v kašně. No, byla z Blanska. Věřili byste tomu? Podruhé jsem potkala jistou dámu z Boskovic kráčející zamyšleně kolem zátoky v Pule. Psal se, tuším, rok 1993. Letos jsme s kamarádkou kupovali víno těsně před zavřením obchodu na anglickém venkově. „Krajané!“ Bohužel, s vínem neporadila..

„Ten můj brácha je ale vůl!“ uvedla mě vloni na jaře v údiv maličká dáma. Její malohanáčtina byla naprosto čistá a šokující na té cestě stoupající ke katedrále v Le Puy en Velay, na níž jsme nacházeli svatojakubské mušle poutníků. „No, já su z Ródky,“ reagovala na můj údiv žena, jíž jsem se při nástupu do autobusu cestou ke katarským hradům ptala, zda mám její jméno vyslovovat česky nebo anglicky. Její adresa byla totiž skotská. Za pár dní jsem se, stoupajíce tentokrát ke klášteru vysoko v pyrenejských kopcích, dozvěděla, že porodila deset dětí. Marie, rozená Líznová. 

Vzápětí jsem se, tentokrát zase při sestupu z kopce, neboť na množství informací by nám nestačil dech, dozvěděla o mamince, která se chodila za války modlit k Černé Madoně do doubravického kostela a dědečkovi další Marie. Jak byl za války odsouzen a čekal v cele smrti na popravu. Josef Bezděk z Kuniček. A jeho příběh vám chci vyprávět.

Vážený pane Bezděk,

Vracím vám tímto zapůjčené materiály a omlouvám se za další zdržení. Bylo zaviněno několikerými odklady inzerovaného filmu, jehož natáčení je v současné době odloženo na neurčito. V případě, že by film byl někdy v budoucnosti skutečně realizován, dovolím si opět se na vás obrátit.

V Praze 11. 7. 1985, 

Petr Slavík, Krátký film Praha

**Předmluva**

Již mnoho knih bylo napsáno o utrpení našeho národa za doby německé hitlerovské okupace v letech 1939–1945. Jejich obsah dává čtenářům i celému národu smutnou pravdivou skutečnost o velkých obětech, které poctiví občané všech vrstev národa, bez ohledu na nebezpečí, které jim hrozilo, podnikali, aby pomohli k osvobození národa ze jha německé okupace.

Přestože národ byl ve svém boji sjednocený, našlo se několik zrádců, kteří zákeřně byli nápomocni Hitlerovým katanům a tím zavinili, že tisíce nejlepších životů bylo zbytečně vehnáno pod katovu sekeru. Co byly platné nejtajnější schůze našeho odboje, když se mezi ně vloudil zrádce – konfident, který se stavěl jako nejlepší syn našeho národa, když po odhalení skupiny dal ji za jidášský groš do spárů gestapa. Marně se pak zatčení členové odboje nechali týrat tím nejhnusnějším způsobem, který gestapáci dovedli vymyslet.

Přesto však se podařilo několika jedincům přežít tato muka a útrapy a dočkat se svobody. Těžko však je zjistit pravou příčinu, jakým způsobem dostal se konfident do odbojové skupiny, proč mu všichni uvěřili a tím si připravili svou vlastní záhubu. 

Ve své knize chci podat pravdivou skutečnost, kterou jsem za okupace s členy své rodiny a s okruhem svých přátel prožil, a přes všechny útrapy se s několika kamarády zachránil 5. 5. 1945 při Pražském povstání. Vám pak, kteří jste zůstali ve spárech gestapa a nedočkali se osvobození našeho národa, buď věčná sláva. Národ osvobozený vašich obětí a útrap nikdy nezapomene.

Josefe, vstávej, zaspali jsme! Těmito slovy budila mne moje manželka Božena ve 4 hodiny ráno dne 28. 9. 1943. Rychle jsem opustil lůžko a za pět minut byl jsem připraven na cestu k vlaku, kterým jsme denně dojížděli z Rájce do Židenic. Když bylo suché počasí a svítil měsíc, chodili jsme k vlaku do Doubravice, kde jsme mohli otevřeněji hovořit o tom, co hlásí Londýn nebo Moskva. My jsme to nazývali „Zprávy z Kroměříže“.

Do Doubravice vedla jen polní cesta, a tak tam nebylo nebezpečí nějakých tajných nepovolaných slídilů. V ten den jsem šel sám, neb jsem rychle běžel, abych přišel včas k vlaku. Pracoval jsem v té době jako zaměstnanec tovární kantýny v pažbárně v brněnské Zbrojovce. Krásné jitro mi umožnilo, že jsem došel včas k vlaku a dostal se v 6 hodin na své pracoviště. 

Po osmé hodině jsem se vrátil s nákupem a čekal na mě zástupce dílovedoucího pan Vlk. Řekl mi: včera odpoledne, když jste odešel ze závodu, volalo vás bezpečnostní oddělení. Sdělil jsem jim, že jste ve 14 hodin odešel a dnes vás už volali dvakrát. Máte se ihned dostavit k panu Horákovi.

Jméno Horák bylo pro každého zaměstnance Zbrojovky postrachem, neb málo bylo těch, kteří se po rozmluvě s ním vraceli na své pracovní místo. Většina z nich zůstala ve spárech gestapa.

Namalovaná slečinka s kouřící cigaretou na bezpečnostním referátě se mě zeptala: Proč jste opustil včera závod ve 14 hodin, když se pracuje do 16.30? - Měl jsem nutné řízení ohledně úpravy požární pojistky. - Můžete to doložil nějakými doklady? - Přejete-li si, požádám o potvrzení, že jsem v pojišťovně byl, případně si můžete učinit telefonický dotaz.

Na to mě slečinka řekla: Volá vás německá státní policie na Veveří číslo 40 v budově bývalé právnické fakulty. Víte, kde to je? - Ano. - Odevzdejte proto ihned všechny své věci, které jsou vám závodem svěřeny a dostavte se opět do zdejší kanceláře. Žádal jsem, abych mohl ještě spolupracovníkům prodat objednané pokrmy, ale nebylo mně vyhověno. Odebral jsem se proto zpět do dílny a předal vše panu Pospíšilovi z Blanska, který mne již několikrát zastupoval. Svlékl jsem pracovní oblek a rozloučil se s několika nejvěrnějšími kamarády a požádal, jestli se nevrátím, aby doručili domů moje věci.

Cestou jsem uvažoval, co mám dělat. Jet k výslechu nebo si užít poslední příležitosti, kdy jsem volný a opustit Brno, skrýt se a vystavit rodinu zatčení a častým prohlídkám, nebo se dobrovolně ocitnout ve spárech gestapa. Láska k rodině přemohla všechny mé obavy.

Dále autor popisuje, jak se ho ptali, zda si je vědom, proč ho povolali, tedy čím se provinil proti zákonům Velkoněmecké říše. Jednalo se o pana Popelu, který měl rozdávat letáky ve Zbrojovce. Seznamem dokladovali, kdo všechno se již přiznal. „Přiznáte-li se, budete propuštěn.“ Následoval důkladný protokol a návrat k otázce. Autor však již delší dobu věděl, že pan Popela je již mrtev, a proto „jsem měl možnost mluvit tak, jak to vyhovovalo mě“. „Nikdy jsem žádné letáky neviděl, ani že by rozdával někomu jinému. – Byli jste přeci kamarádi. – Nikdy jsem s ním nebyl v přátelském poměru, protože byl jiného politického smýšlení.“ Autor dále popisuje, jak cítil, že se karta trochu otočila a přisadil si: „Já vám říkám jen pravdu. Že byl pan Popela agrárník soudím podle toho, že v roce 1935, kdy byly volby prezidenta Čsl. republiky, uzavřel se mnou sázku on a nějaký pan Chlad, který je nyní snad v Kanadě, že bude zvolen prezidentem profesor Němec, který byl kandidátem agrární strany. Sázku sice prohráli, ale nezaplatili ani ten litr vína. Jestli jste žili tehdy v naší republice, tak si na ty volby pamatujete.“ Dále výslech směřoval k poslechům rádia, ilegální organizaci, která má pomáhat Rusům, parašutistům, kteří tvrdí, že Německo bude poraženo. Na otázku, zda byl činný ve veřejném životě odpověděl autor že „ano, že byl pokladníkem dělnické organizace a jednatelem Lidové strany. Proč? Snažil jsem se pomáhat spoluobčanům ve všech sociálních a hospodářských potřebách bez ohledu na politickou příslušnost.“

Za chvíli vystřídal dvojici další vyšetřovatel. Nabídl cigaretu a poté řekl: „Je vidět, že jste se nezměnil. Jednou na svou dobrotu doplatíte. Proč se nechcete přiznat, že vám pan Popela dal letáky, když víme, že je to pravda a mohu vás usvědčit z ještě jiných horších činů, které máme dokázány.“

Jeho slova na mě působila jako ledová lázeň, ale řekl jsem: „Nejsem si ničeho vědom a nemohu se k ničemu přiznat.“ Tu gestapák vytáhl z kapsy dopis a četl: „Josef Bezděk, narozen 2. 10. v Petrovicích, okres Boskovice, bytem v Kuničkách č. 26, je velmi nebezpečný občan proti Velkoněmecké říši. Radí svým spoluobčanům, jak se dají obcházet různá důležitá nařízení, ze kterých si většinou tropí jen posměch. Mimoto je určité podezření, že má buď ve svém domě nebo někde v blízkosti uschovány různé knihy a jiné tiskoviny, které jsou dnešními zákony zakázány a měly být zničeny, ale jako dobrý Čech by se s nimi nerad loučil.“

No, dopadlo to tak, že gestapák sdělil, že odchází na vojnu, že dopis, který je anonym, zničí. „Snad se mi podaří, že vás ještě dnes propustí, ale važte si potom své svobody a zanechte věcí, které podrývají autoritu Velkoněmecké říše. Až bude po válce, navštívím vás a potom mě můžete poděkovat za svou záchranu!“ Potom dostal Bezděk dvě hodiny na přemýšlení v cele. Tam se setkal s kočím od Ždánic, který tu byl už šest neděl a měl vyražené zuby a zlámaná žebra, dále s továrníkem Horákem z Boskovic a učitelem z Komína, na nich „bylo znát již delší utrpení z ochrany tyranů Velkoněmecké říše“. Malomyslnějšího kočího nabádali Horák s učitelem, aby vydržel a mlčel, že to tak dělají s každým, ale když mu nic nemohou dokázat, že ho nakonec přece jen pustí domů. Učitel dále říkal, že doufá, že už brzo skončí jeho utrpení a že pojede k soudu do Vratislavi. Z toho prý obavy nemá, protože věří, že do té doby vše skončí…

Také Horák vyprávěl, jak ho udal jeho společník Chepka z Boskovic. Zatčen byl pro podezření, že se zúčastnil pokusu o výbuch v ústředním topení v hotelu Lamplota v Letovicích. „Po hrozném týrání prozradil, že jsem mu dal zbraň, po konfrontaci jsem se musel přiznat. Vím, že mě čeká smrt, ale chtěl bych aspoň ještě jednou vidět svou ženu.“ Dal Bezděkovi radu: když jsi řekl jednou ne, trvej na tom, kdyby ti nehty trhali. Když tě nebili, máš naději na propuštění“. Vyprávěl mi o osudech spoluvězňů z Boskovic. Jako nejlepšího kamaráda jmenoval tajemníka Boháčka. Věděl jsem, že se několikrát skrýval u mého známého Ant. Dvořáčka v Kuničkách, který tam tehdy dělal tajemníka na obci. 

Za chvíli Bezděka předvolali, pohrozili, že všichni z cely se už přiznali a nutili ho k přiznání, Když to odmítl, musel podepsat protokol, že tam byl a že nikomu neřekne, že tam byl a propustili ho.

Kniha Josefa Bezděka, kterou uchovává vnučka Marie Rosolová žijící v Praze, obsahuje 186 stran strojopisu. Nelze proto na tomto prostoru reprodukovat všechny události, jichž bylo skutečně hodně. V úvodním textu jsem se mimo jiné i pomocí citací pokusila nastínit osobnost Josefa Bezděka, způsob uvažování, konspirační metody, ale především bych chtěla upozornit na skutečnost, že všechna naděje nejen vězňů se upínala ke zprávám z fronty. Poslech Moskvy a Londýna, za jehož zjištění ale hrozila smrt, podpořil víru, že to šokující panoptikální martyrium brzo skončí a i ti, kteří se dostali do vězení, budou tak osvobozeni. Další významný aspekt je ten, že lidé, kteří se angažovali v konspiračním odporu, byli o nutnosti svého konání absolutně přesvědčeni, nicméně si byli plně vědomi, že nesou na trh nejen svou kůži, ale i svých blízkých. 

Josefa Bezděka zatkli ve Zbrojovce stejně jako přítele Karla. Stalo se tak na konci směny, demonstrativně, aby všichni viděli...

Před branou čekalo auto našich ochránců. Horák nás opustil a tři ochránci Velkoněmecké říše nám dělali doprovod. Jeden řídil a dva s vytaženými brovningy střežili, aby nám cestou nikdo neublížil.

Ze dveří místnosti, před kterou jsme čekali, vyšel gestapák a muž vyšší postavy. Byl ztýrán, krev se mu lila z obličeje a ani nebylo možno rozeznat, je-li starý nebo mladý. Vyzvali Karla, aby šel dovnitř. Poslouchal jsem napjatě, zda-li bude i on týrán, ale slyšel jsem jen rozhovor. Když vyšel ven, byl zakrvavený, ale tolik jako předchozí jich nedostal.

Lós, lós! Seděl tam gestapák u stolu a když mě viděl, zařval - sundáš tu čepici z hlavy, ty prašivý český pse! - Nemohu, jsem spoután. Přiskočil ke mně, dal mi facku. „Tak pověz, cos dělal od té doby, co jsme tě v září pustili na svobodu s podmínkou, že se budeš řádně chovat? - Chodil jsem do svého zaměstnání.“ Dal mi druhou facku, začal jsem krvácet. Bylo mé i jeho štěstí, že jsem byl spoután a nemohl se bránit, byl by pak konec mým útrapám.

Předal mě dalším vyšetřovatelům. ... Nemohl jsem odpovídat, protože mi tekla krev. Utřel mi ji trochu ručníkem, abych nezamazal koberce a vyzval mne, abych vstal. Protože jsem hned z křesla kvůli spoutání nemohl, chytl mě jeden za vlasy a druhý za ruce. „Lehni si přes křeslo!“ Jeden mě chytl za krk a přitiskl tak, že mi ohryzek tlačil na hranu a bili mě pendreky po celém těle. Pak mě postavili čelem ke zdi. „Tak co, budeš mluvit?“ Mlčel jsem, a tak do mě začali kopat. Opět tváří ke zdi. Měl jsem za to, že mě zezadu zastřelí. Pak zase: Budeš mluvit? Zase jsem mlčel. Otočili mě tváří k nim, jeden mě fackoval, druhý dupal po nohách, hlavně po prstech. Levou jsem trochu postojem ochránil, ale pravá to odnesla důkladně. 

Karel čekal stále na chodbě a když mě uviděl, zhrozil se. Když nás odváděli, dozvěděl jsem se od jednoho, že „ve všem, co jsme dělali, byla zrada...“!

Součástí rodinných dokumentů je i maximálně zkrácená verze příběhu z pera Josefa Bezděka z roku 1985:

V době okupace jsem bydlel v Kuničkách a pracoval v brněnské Zbrojovce. Můj synovec Bedřich Zouhar se svým přítelem Emilem Gregorem z Drválovic uprchli z nucené práce z Německa. Vykopali si v lesní houštině bunkr. Při nočních vycházkách se setkali s uprchlými ruskými zajatci ze zajateckého tábora u Jevíčka. Druhá skupina ruských zajatců byla mezi Němčicemi a Valchovem, kde o ně pečovala hlavně rodina Ant. Krále a jeho známí z okolí. Jeho manželka Hedvika byla sestrou mého přítele Karla Hudce, který se mnou pracoval v brněnské Zbrojovce. Nepodařilo se nám zjistit, jakým způsobem se dostal do valchovské skupiny konfident gestapa František Šmíd z Chrlic. Aby získal jejich důvěru, navrhl jim převezení do Beskyd a odtud na Slovensko k partyzánům. Byli však převezeni někde do lesní chaty, odkud nám poslali zprávu, že dojeli šťastně na místo. Pak byli převezeni do Kounicových kolejí. Jeden z nich se však zachránil. Když Šmíd zjistil obě skupiny a mnoho lidí, kteří je podporovali, začalo na Boskovicku zatýkání. Z Drválovic a okolí bylo zatčeno 40 osob, 20 z nich popraveno. Z Valchova a okolí bylo zatčeno 30 osob, 10 popraveno, 2 dostali milost. Já s Hudcem jsme byli zatčeni ve Zbrojovce 18. 1. 1944, odvezeni do Kounicových kolejí, kde jsme byli 2 měsíce vyslýcháni a týráni a 31. 3. jsme byli převezeni s transportem asi 50 osob do Vratislavi. Tam jich bylo 35 odsouzeno k smrti a popraveno. Já s Hudcem a ještě několik dalších jsme byli 16. října převezeni zpět do Brna a uvězněni v trestnici na Cejlu. Byli jsme znovu týráni a vyslýcháni a bylo naše štěstí, že jsme měli třikrát odložený soud. První měl být 13. 11., druhý 20. 12. a třetí 30. 1. 1945. Soud jsme měli až 4. 4. 1945 a dostali jsme oba trest smrti. 

Šestého duna nás odvezli z brněnského nádraží do Prahy na Pankrác k popravě. Jelo nás pět čekatelů, já, Hudec, Ladislav Borkovec z Dolní Loučky, Pavel Pekárek z Polešovic a bývalý vyškovský hejtman dr. Karel Buzek. Na Pankráci nás velitel věznice Saur zavřel na celu č. 40, která je dosud zachována, protože v ní byl Julius Fučík. Když přišel večer, rozdělali jsme si tři slamníky, které byly pod oknem složeny, zatemnili okno a Saur s dvěma gestapáky nás spoutal, jednoho za levou a druhého za pravou ruku, aby se nám prý lépe spalo. Když jsme se uložili ke spánku, řekl Láďa Borkovec: Josefe, jestlipak se ještě umíš modlit růženec? - Umím, a také se každý den modlím. - A nemohli bychom se modlit společně? - Všichni s návrhem souhlasili, a tak jsme se modlili každý den. Ráno o páté byl budíček. Přišel Saur s dvěma gestapáky a sundali nám pouta. Odtemnili jsme okno a slamníky složili pod ně. V 7 hodin byla snídaně, jen černá káva, ale to byla jen špína, kterou by nikdo nepil.

Protože byla neděle, měli jsme klid. K obědu byla vařená bílá řepa tuřín, která se pěstuje v horských krajích ke krmení dobytka. K večeři zase černá káva a asi 5 dkg chleba. Po večeři nás opět spoutali a my se uložili k druhému spánku na Pankráci. Druhý den jsem dostal práci – lepení lékárenských obálek. V úterý 10. 4. nám povolili vycházku. Spoutali nás dva a dva k sobě a půl hodiny jsme se procházeli po vězeňském dvoře. Pokusil jsem se zjistit, kolik je nás, čekatelů na smrt. Napočítal jsem 75, ale to nebyli všichni, někteří byli tak zničení, že nemohli na vycházku. Za týden 17. 4. si nás vyfotili a ve čtvrtek 19. 4. nás ostříhali dohola. Ten den byly také první popravy za našeho pobytu. Bylo popraveno 12 mužů a 1 žena. 

V neděli 22. 4. nám dali papíry, abychom napsali poslední dopisy na rozloučenou svým rodinám. Ve čtvrtek 26. 4. byly opět popravy - 4 muži a 1 žena. V sobotu 28. 4. byl vrácen můj dopis. U Brna už byla fronta a nemohl být doručen. Bylo na něm razítko česky a německy „Doprava zastavena“, ale když mě ho Saur dával, řekl cynicky: doprava zastavena, ale válka jde dál. Ještě věřil, že Německo válku vyhraje. V neděli 29. 4. měl hejtman Buzek povolený rozhovor s manželkou a ta mu sdělila, že Brno je osvobozeno a fronta se blíží ku Praze. Tak ubíhaly dny a přišel 5. květen. Začalo Pražské povstání... Čeští dozorci, kteří byli na Pankráci, spoutali gestapáky a 52 mužů a 3 ženy, kteří čekali na smrt, byli propuštěni... 

Já s Hudcem jsme se zdržovali několik dní v okolí Prahy a v neděli 13. 5. nás přivítali naši občané v Kuničkách.

Jedenadvacátého května se vrátila také moje manželka Božena, která byla zatčena 28. 1. 1944, byla vězněna v Brně na Cejlu, potom v Sasku Gorlicích, potom znovu v Brně a 10. 6. 1944 odsouzena se svojí sestrou a několika dalšími ženami z Drválovic. Drválovické ženy odsouzené k trestu smrti byly popraveny 1. 9. 1944 v Praze na Pankráci. Manželka byla odsouzena k 6 letům káznice. Byla převezena do Aichachu do Bavorska, kde ji 28. 4. 1945 osvobodila americká armáda. Na vězeňské kartě má poznámku, že bude 28. ledna 1950 propuštěna z vězení. 21. května byla naše rodina snad nejšťastnější v naší osvobozené vlasti, protože jsme se po delší době všichni shledali.

Po válce byl zatčen velitel Pankráce Saur, který nechal odstranit z Pankráce sekeru, kterou bylo popraveno 155 žen a 924 mužů. Byla vylovena z Vltavy a dodnes stojí na svém původním místě.


**Josef Bezděk** nar. 2. 10. 1901 v Petrovicích, zemřel 26. 3. 1987 v Praze

**Božena Bezděková** (Kašpárková), nar. 2. 12. 1906 v Kuničkách, zemřela 15. 11. 2002 v Praze

dcera **Božena Tonarová** roz. Bezděková, nar. 28. 12. 1935 v Kuničkách, žije v Praze

syn **Josef Bezděk**, nar. 26. 4. 1929 v Kuničkách, žije v Komořanech u Vyškova

syn **Jaroslav Bezděk** nar. 15. 10. 1930 v Kuničkách, žije v Praze

