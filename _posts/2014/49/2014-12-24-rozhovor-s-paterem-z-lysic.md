---
title: Pravé lásky, kterou dnešní svět tak potřebuje, nebude nikdy dost, říká páter Vít Červenka
cover-photo: http://i.imgur.com/Us4bn89.jpg
authors: Tomáš Trumpeš
category: kultura
tags: 
- 49-2014
- Lysice
- vánoční příloha
---
Páter Vít Červenka pochází ze severní Moravy, bude mu 38 let. Vyučil se elektrikářem, udělal si maturitu a pak vstoupil do premonstrátského kláštera v Nové Říši. Po noviciátu studoval 5 let v Praze, jako duchovní správce už prošel několika působišti, mezitím byl také převorem kláštera. Letos se stal administrátorem lysické farnosti.

**Jak dlouho jste v Lysicích a jak se vám tady líbí? Trvá faráři, než se s novou farností sžije?**

Zde v Lysicích jsem od začátku srpna. Zpočátku to bylo rozkoukávací, ale teď po pár měsících můžu říct, že jsem se zabydlel. Takže chvilku to trvá, přijdete a máte kompletně nové spolupracovníky i lidi, které navštěvujete v rámci pastorace. Řekl bych, že ti lidé to mají trošku jednodušší než kněz.

**V čem vidíte hlavní smysl své práce?**

V prvé řadě je to duchovní poslání, tedy zvěstování Božího království lidem. Vést lidi k víře, prohlubovat jejich vztah k Bohu. A řekl bych, že do toho patří i to, že se člověk snaží, i když je to velmi těžké, přitáhnout k víře i nějakou novou duši. Díky svému věku jsem tady začal pracovat víc s mládeží, v takové osobnější rovině. Ale cílem samozřejmě není jen to setkávání, cílem je přitáhnout je k Pánu Bohu, ukázat jim, že víra má smysl a že to, co slyší v kostele, se dá převést i do praktického života.

**Říká se, že dnešní doba je duchovně vyprahlá, že spiritualita společnosti chybí. Jakou zkušenost činíte při své práci vy?**

Já bych neřekl, že je to s námi tak špatné. Spíše se mi zdá, že se lidé v dnešní době soustředí na trochu jiné věci, než se soustředili lidé před padesáti nebo sto lety. Doba je uspěchanější, komunikační prostředky nám umožňují řešit věci operativně a rychle se dostávat z bodu A do bodu B. To všechno přispívá k tomu, že se zaměřujeme na věci, na které bychom dříve neměli čas. Ale nemyslím si, že jsou lidé o tolik jiní a že jsou imunní vůči duchovním otázkám. V Lysicích teď proběhlo rozžíhání vánočního stromu, přišlo hodně lidí a odehrávalo se to ne tolik v duchu slavení Vánoc, ale spíše očekávání. Mluvilo se o adventu, určitý duchovní náboj tam byl. Cítil jsem z lidí, že nejsou motivováni k tomu, že přišli, jen něčím materiálním. Že cítí, že to ještě nejsou Vánoce a že tato doba je nějakým způsobem jiná. Jestli je to hlubší duchovní zamyšlení, to nevím a neodvažuju se to soudit. Ale lhostejní lidé nejsou.

**Mění se třeba zvláště u mladého kněze i způsob komunikace s věřícími? Je možné třeba sdílet víru skrze sociální sítě nebo poskytovat útěchu esemeskou? Děje se vám to?**

Pravda je ta, že moderní komunikační sítě využívám. Lidé se na mě obracejí i e-mailem, že třeba přijdou ke svaté zpovědi nebo že chtějí domluvit křest, komunikujeme takto běžně. A někdy popíší i své problémy, ale já se snažím, pokud je to jen trochu možné, neprobírat to s nimi touto formou, ale dát si s nimi schůzku, sednout si na faře a povykládat si. Většinou to pak sami ocení, osobní kontakt je nezastupitelný.

**Zvnějšku to vypadá, že nový papež František vnesl do římskokatolické církve skutečného ducha změny. Je to jen zdání, nebo něco podobného proniká i do každodenního života církve třeba v Lysicích?**

Přišel jsem do farnosti, která byla dobře vedená, je zde dost mladých lidí na bohoslužbách, není to otázka jen starší generace, jak to někdy a někde na menších obcích bývá. Setkávám se zde s otevřeností a vstřícností. A co se týče celé církve, myslím, že je dobře, že se snaží hledat cestu ke komunikaci navenek. Jak věci přiblížit, zatraktivnit. Ale je to dlouhá cesta a jsou názory a postoje, které církev nemůže jednoduše a populárně změnit a obrátit. V určitých obdobích církev poznává, že na některé věci se lze dívat jinak, ale v církvi už je to tak, že to trvá déle. Nový papež František svou dobrosrdečností dělá v obrazu církve určitě mnoho. 

**Jsou vám osobně akcenty, které papež přinesl, blízké?**

Určitě. Jsou mi blízké a jsou mi sympatické. To, co svatý otec říká, bych hned podepsal, jen nesmíme jeho slova a činy vytrhávat z kontextu celého učení církve. Je fantastické, když se reálné křesťanství okoření úsměvem a vstřícností. Ale žít křesťanství je samozřejmě velice těžké. Takže je potřeba to vnímat vcelku. 

**Naší společností hýbala a stále ještě hýbe diskuse o církevních restitucích. Nemáte obavu, že ztráta důvěry v církev je těžko nahraditelná?**

Nedůvěra vůči církvi jako instituci je tady delší dobu. Po revoluci možná lidé od církve čekali něco jiného, větší otevřenost, akcent na duchovní služby. A možná to nepřineslo patřičnou odezvu. Určitě v tom teď mohou hrát roli i restituce, ale není to nic nového, kvůli čemu by církev ztratila rapidně kredit. Toho se neobávám. Nedůvěra se možná malinko prohloubí, ale neviděl bych to fatálně. Spíš se teprve do budoucna uvidí, co nám to přinese. Už teď máme velkou svobodu a tohle nám ještě víc rozváže ruce. A bude na nás, jak se toho zhostíme.

**Blíží se Vánoce. Víte, že v Lysicích byl před lety farář, o kterém se říkalo, že o Vánocích nechtěl pouštět do kostela lidi, kteří jinak během roku nepřišli?**

Někdy se jim říká jednoročáci. Ale lidé se dnes samozřejmě nemusí bát, že by se na vánoční bohoslužby nedostali.

**To jsem ani nepředpokládal, spíš se chci zeptat, jak vnímáte tu skutečnost, že se o Vánocích setkáváte také s těmi, kteří jindy nepřijdou.**

Dnes je doba, kdy by kněží měli být rádi za každý projev pozornosti vůči něčemu náboženskému. Takže já to beru spíš jako příležitost ty lidi oslovit. Občas se stane, že někdo zůstane, ale i to, že si člověk, který do kostela běžně nechodí, něco odnese, že je mu ve společenství příjemně, že s ním kněz třeba pěkně jednal, už to je samo o sobě pozitivní. Nikdy jsem takovým lidem nenadával, naopak budeme mít třeba kostel otevřený i pro ty, co chtějí třeba jen nahlédnout na jesličky.

**V čem k nám stále promlouvá poselství narozeného Ježíše?**

Pán Ježíš přišel na tento svět, aby nás zachránil, aby nám dal naději. A v tom je také radost vánočních svátků, že na to, co se děje v tomto světě, nejsme sami. Že nás Bůh přišel zachránit. V době adventní se hovoří o čtverém příchodu Krista: první je příchod na zem v narození, druhý je příchod do našeho srdce, třetí příchod je ve smrti a čtvrté setkání je v druhém příchodu Krista při soudném dni. Teď o Vánocích slavíme ten první příchod, narození je velice důležité, protože tady se odehrává počátek vykoupení a záchrany. To vyžaduje samozřejmě velkou víru, aby člověk takto chápal vánoční svátky. Ale jsem přesvědčen, že vánoční zvěsti takto rozumí i lidé, kteří třeba nechodí pravidelně do kostela. Troufl bych si říci, že o Vánocích lidé přicházejí jaksi oproštěni od předsudků. Nedávno jsem uvažoval, proč ti lidé vlastně přijdou, když tuhle nadávají na restituce a támhle se jim nelíbí, jak se chovají někteří kněží. Na Vánoce jako by to padlo a lidé se nechají oslovit a přicházejí za něčím hezkým. My křesťané víme, že se setkáváme s Bohem. A Pán Bůh také v těchto setkáních působí, takže z toho třeba vzejde něco dobrého.

**Mluvili jsme o naději, o víře. Třetí do trojice je láska – pozorujete v dnešní společnosti také nedostatek lásky?**

Víte, tady je prvořadý problém, co si lidé pod pojmem láska představují. Láska je určitá hodnota, můžeme říci teologická veličina. Křesťan by měl mít víru, naději a lásku, přičemž apoštol hovoří o tom, že největší z nich je láska. Ta zapaluje lidská srdce. Ale to je ta láska, která nehledá sebe, nehledí na vlastní prospěch. Bavíme se o lásce, která se snaží dívat na svět s tím, co by mohla pro toho druhého ještě udělat, jak by mohla pomoci. Nesmí to být láska zaměřená na své já. Neodvažuji se soudit, nakolik jsou lidé schopni takto milovat. Ale té pravé lásky, kterou dnešní svět tak potřebuje, nebude nikdy dost. Nikdy nebylo a nikdy nebude. Je to nekonečná veličina, určitá meta, vždycky má člověk co udělat pro to, aby do ní dorostl. Důležité je, aby se lidé ptali, v čem ta pravá láska spočívá. 

**Jak může kněz, případně církev, do tohoto nedostatku vstoupit?**

Myslím si, že určitě. Už jen tím, že si s lidmi povídáte o hodnotách, které mají, o cílech, za kterými jdou. Můžeme jim ukázat, že je sice krásné mít zabezpečenou rodinu a postavený dům, být zdravý, což chtějí samozřejmě všichni, ale že jsou tady ještě i jiné hodnoty. Myslím, že lidem se někdy dá ukázat směr, ale musí samozřejmě sami chtít. A s tím se setkávám. Jsem překvapený, že i mladí lidé se nezajímají jen o nové počítače, hry, programy nebo oblečení. Ale záleží jim na tom, aby se chovali hezky, ptají se, přemýšlejí o tom. Samozřejmě záleží na rodině, to je hodně poznat, kde se o takových hodnotách mluví, jaké mají vzory.

**Jak vlastně tráví Štědrý den a večer před půlnoční mší kněz? Máte nějaké svoje zvyky?**

Prožívání tradičních Vánoc se u kněze malinko liší. Já tu atmosféru prožívám, ale v zápřahu povinností, kdy musím absolvovat třeba i několik bohoslužeb za den a další setkání. Dělám to rád, ale je to velká zátěž. Letos to vychází tak, že si trochu vydechnu poslední prosincovou sobotu a pak až po Třech králích. To už můžu i na pár dní odjet, navštívit rodinu, oddechnout si. Ale i v tom zápřahu lze Vánoce prožívat hezky, když si člověk najde alespoň hodinu dvě na ztišení, na modlitbu a také na večeři a třeba si na chvíli pustím i tu televizi. Nechodím na návštěvu do žádné rodiny, nepřipadá mi to vhodné. Dolaďuju kázání, prožívám to sám, ale to není žádná tragédie. A pak už absolvuju bohoslužby. 



