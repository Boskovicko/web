---
title: Archeologické výzkumy doby římské v Jevíčku a na Malé Hané
cover-photo: http://i.imgur.com/GMwIDwT.jpg
authors: Eduard Droberjar
category: publicistika
tags: 
- 49-2014
- Jevíčko
- vánoční příloha
---
Oblast Malé Hané tvoří neobyčejně zajímavý a dosud velmi málo prozkoumaný prostor, který v době římské (od konce 1. stol. př. Kr. do konce 4. stol. po Kr.) osídlili polabští Germáni neboli Svébové. 

Zájem o tento region je staršího data, minimálně od první republiky, kdy byly z oblasti zaznamenány první nálezy. Přelom v bádání představuje systematická povrchová prospekce v prvním desetiletí 21. století zejména zásluhou Davida Vícha z Regionálního muzea ve Vysokém Mýtě, při níž bylo objeveno mnoho keramických a kovových nálezů na vícerých lokalitách, zpravidla sídlištích. Identifikované lokality z doby římské na Malé Hané se nacházejí v tzv. kontaktní zóně mezi Polabím a Podunajím, kde se střetávali Svébové, Vandalové, Gótové a římští obchodníci. Celý region měl nepochybně značný význam při obchodování s římskými provinciemi a při migracích barbarů a je tudíž velmi perspektivní pro další vědecký výzkum. Jednou z nejdůležitějších lokalit pro zkoumání doby římské na Malé Hané je naleziště Jevíčko.

V Jevíčku působí archeologové z Univerzity Hradec Králové a Univerzity Palackého v Olomouci již pátým rokem. Za tu dobu se poznatky o zkoumané lokalitě (Jevíčko-Předměstí 6, poloha Pod Příčnou cestou), ale rovněž o celém regionu Malá Haná, značně rozrostly. Před pěti lety jsme sice předpokládali, že tu máme pro dobu římskou zajímavé naleziště, dosavadní výsledky však výrazně překročily naše očekávání.

Za pět let (2010–2014) byla prozkoumána plocha 975 m2, tj. téměř 10 arů, na ní jsme odkryli přes dvě stovky objektů, z toho 28 žárových hrobů ze starší doby římské (zejména ze 2. století). K tomu je nutné přičíst stovky kovových artefaktů, které pocházejí z vrstev a mnohé se dostaly až do ornice. Odtud jsou získávány pomocí detektoru kovů, jelikož jde zpravidla o velmi malé fragmenty nebo dokonce slitky původně bronzových předmětů, které spočívaly na hranici s pozůstatky zemřelých a nedostaly se přímo do uren. Jevíčské pohřebiště je jediné z doby římské na Malé Hané a náleží k nemnohým na celé Moravě, které lze ještě zkoumat. Většina z nich už podlehla hluboké orbě v minulosti. 

Prozkoumané žárové hroby prokazují, že lokalita má mimořádný význam pro studium římsko-germánských a vnitrogermánských kontaktů v době kolem markomanských válek (2. pol. 2. století). Ty se odehrávaly rovněž na jižní Moravě, zejména v okolí Mušova v 70. letech 2. století za vlády římského císaře Marka Aurelia, kde byly soustředěny početné vojenské sbory. Římská armáda pronikla daleko na sever, dokonce do sousední oblasti Hané, jak dokazje římský tábor v Olomouci-Neředíně. Markomanské války znamenaly zásadní zlom nejen v dějinách římské říše, ale rovněž ve vývoji labsko-germánských, východogermánských a sarmatských kmenů, které bojovaly proti Římanům v širokém pásmu mezi dolními toky Rýna a Dunaje.

Z doby římské se na Malé Hané zachovala zejména sídliště s ojedinělými nálezy jednotlivých artefaktů. Celkový počet takových lokalit je 46 a byly zjištěny na patnácti katastrech obcí (stav k roku 2014). Na pohřebišti pochovávali své mrtvé obyvatelé z blízkých germánských osad, především však lidé, kteří svoji osadu měli v místech nedaleko od někdejšího jevíčského pivovaru. Četné římské importy, získané ze žárového pohřebiště, svědčí o významných nadregionálních kontaktech, které udržovali místní polabští Germáni (Svébové) s římskými provinciemi.

Na katastru Jevíčka, resp. Jevíčka-Předměstí se nachází devět lokalit s nálezy z doby římské. Kromě zmíněného pohřebiště lze minimálně tři považovat za sídlištní, ostatní zatím označujeme jako lokality s ojedinělými nálezy. 

Po dvou stech letech od zániku poměrně krátkodobého pohřebiště (existovalo přibližně 20 až 30, maximálně 40 let) vzniká na stejném místě osada. Ve druhé polovině 4. století ji využívali jiní Svébové, kteří v této době sídlili ve středním Podunají (jižní a střední Morava, jihozápadní Slovensko a Dolní Rakousko) a v roce 406 opouštějí tuto oblast a odcházejí spolu s Vandaly a Alany na západ do Španělska.

Také oni měli poměrně čilé kontakty s římským prostředím, ale rovněž i s východními Germány (przeworská kultura) na území Polska. O tom nám svědectví zanechaly četné kovové a keramické nálezy (např. spony, šperky, nádoby skleněné a keramické – vytáčené na kruhu). V loňském roce jsme začali odkrývat zbytky nadzemních konstrukcí z této doby, tedy z pozdní antiky. Domnívali jsme se, že půjde o dvě velké stavby orientované ve směru západ-východ. Výsledky z letošního roku však naše předběžné poznatky částečně korigují. Zřejmě se jedná o vícelodní stavbu orientovanou ve směru sever-jih, jejíž celková rozloha ještě není známá. V každém případě to v oblasti na sever od hranic římské říše byl velmi významný objekt, který mohl být součástí dvorce.

Malá Haná se na konci doby římské stala také významným centrem pro hutnické a kovářské zpracování železa. Svědčí o tom nejen nálezy železářských strusek, např. z lokalit Pamětice, Knínice u Boskovic, Vanovice, Vážany, ale rovněž objev kovářské vyhřívací výhně na sídlišti v Drvalovicích. Nejdůležitějším jsou výsledky výzkumu v Sudicích, kde se podařilo objevit velké hutnické centrum z pozdní doby římské. Lokalita byla zkoumána v letech 1975–77. Rozsáhlé hutnické centrum z doby římské se nachází v poloze „U Občin” západně od Sudic. Celkem bylo odkryto 136 hutnických pecí a dalších objektů, které tvořily tři skupiny se 72, 17 a 47 nístějí pecí, přípravnou materiálu, vanovitou výrobní jamou ad. Baterie 72 železářských objektů odpovídala přibližně tvaru čtverce o straně 6–6,5 m. Nístěje pecí byly seřazené v ne zcela pravidelných řadách tak těsně u sebe, že se v některých případech vzájemně dotýkaly. Průměr jednotlivých hutnických zařízení činil půl metru. Analýza dřevěného uhlí z nich prokázala ve všech případech dřevo dubu. Železná ruda byla získávána z nejbližšího okolí, což dokládá její výskyt na Malé Hané. V Jevíčku zatím nemáme doklady hutnické činnosti, jelikož toto sídliště mělo jiný charakter. Z dosavadních nálezů lze soudit, že mohlo jít o sídlo jisté lokální elity.

Na výzkumu v Jevíčku se podíleli, obdobně jako v předešlých letech, čeští a polští studenti archeologie. Lokalita však ještě není zdaleka celá prozkoumaná. Na to potřebujeme více času a rovněž prostředků, o jejichž získání se snažíme formou různých projektů. Tak důležité naleziště si to rozhodně zaslouží. K tomu je nutno přičíst skvělou spolupráci s jevíčskými občany, bez jejichž všestranné pomoci by se archeologický výzkum obtížně realizoval. Jim a především a zejména bývalému starostovi města panu Romanu Müllerovi patří náš velký dík. Přejme si, aby tato kooperace mohla pokračovat i v dalších letech. Doufejme, že jevíčské nálezy nakonec spočinou v boskovickém muzeu, kam pochopitelně patří, i když se to některým kolegům z východočeských muzeí nelíbí a snaží se nálezy získat pro své sbírky a tudíž mimo přirozený region Malé Hané, který je součástí Moravy.

Podrobnější informace o výzkumu, jakož i o nálezech a osídlení z doby římské, nalezne laskavý čtenář v článku E. Droberjara (Germáni v Jevíčku a na Malé Hané v době římské. Historica Olomucensia 48, 2014, 53–73), kde jsou rovněž odkazy na početnou literaturu k danému tématu.



