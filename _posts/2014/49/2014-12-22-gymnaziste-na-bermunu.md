---
title: Gymnazisté se také letos zúčastnili konference BERMUN
authors: Marie Minxová
category: napsali nám
tags: 
- 49-2014
- Boskovice
---
Jednou ze známek blížícího se konce roku je pro boskovické gymnázium výprava delegace studentů na BERMUN, tedy Berlin Model United Nations, studentskou konferenci se širokou mezinárodní účastí, kterou každoročně organizuje americká škola v Berlíně pojmenovaná po J.F.Kennedym. Je to modelová konference, takže delegáti musí nastudovat nejen problematiku komise, ve které pracují, ale také poměry v zemi, kterou zastupují.

Do Berlína jezdíme už řadu let a za tu dobu jsme reprezentovali mnoho různých zemí, od Austrálie přes Německo až po jihoamerické Belize. Tentokrát nám byla přidělena Indie. Země velkých kontrastů, s bohatou historií, obrovským bohatstvím i nepředstavitelnou chudobou, s velkým potenciálem, ale i sociálními a ekonomickými problémy. Má tedy určitě co říci k otázkám, o kterých se na konferenci debatovalo v komisích pro lidská práva, životní prostředí, mezinárodní politiku nebo hospodářství a obchod. To vše anglicky, samozřejmě.

Naši studenti si přivezli připravené rezoluce, kterými pak přispěli k sestavení rezolucí společných, podíleli se na lobbování i jednání, učili se korektnímu debatování podle přesně daných pravidel, ale také navazovali společenské kontakty a nová přátelství. Za pět dní v Berlíně se také stačili spřátelit s hostitelskými rodinami, a samozřejmě seznámit se i s nejvýznamnějšími pamětihodnostmi Berlína. Při náročném programu není moc času na prohlížení památek, ale viděli jsme aspoň některé dominanty města: budovu Říšského sněmu, Braniborskou bránu nebo známou televizní věž na Alexanderplatz.

Pro naše studenty je tato zkušenost velice cenná, a to jak pro vědomosti, které získali, tak obohacení svých jazykových dovedností, ale také může být přínosem pro jejich budoucí kariéru. Tím spíš, že jsme, pokud je nám známo, jediná střední škola v zemi, která se do projektu Model United Nations v zahraničí zapojuje. 

A také doufáme, že snad někteří z desítek studentů, kteří si roli politiků vyzkoušeli jako delegáti BERMUN, v budoucnosti přispějí ke zlepšení politické kultury v naší zemi, která to někdy opravdu potřebuje.



