---
title: Adéla Šafářová vybojovala bronz
authors: Lubomír Slezák
category: sport 
tags: 
- 49-2014
- Milovice
- Benešov
---
V sobotu se jel v Milovicích desátý závod TOI TOI Cupu pro mládežnické kategorie a ženy, současně jako Mistrovství České republiky v cyklokrosu. 

Počasí připomínalo spíše nastupující jaro než polovinu prosince a teploty dosahující deset stupňů přivábily do lesoparku Mladá spoustu diváků.

Benešovská reprezentantka juniorka Adéla Šafářová dojela v závodě žen v konkurenci absolutní ženské cyklokrosařské profi-špičky (Nash, Mikulášková, Havlíková) na výborném 12. místě a celkovým 3. místem získala pro Moravec podruhé v historii medailový stupeň mezi dospělými v celkovém hodnocení Českého poháru.

Dobré výsledky benešovského klubu podtrhli junior Dominik Prudek (12. místo) a žák Tomáš Tlamka, který byl desátý.

Mistry České republiky 2014 se stali: žák Tomáš Dudek (Remerx Merida Team Kolín), kadetka Elizabeth Ungermanová (KC Kooperativa SG Jablonec n.N.), kadet Jan Gavenda (Nutrend Specialized Racing), junior Jonáš Březina (Kola BBM.cz) a žena Kateřina Nash (Team Luna).



