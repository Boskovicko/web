---
title: Vážení čtenáři
authors: Andrea Šrámková
category: publicistika
tags: 
- 49-2014
- 25 let Boskovicka
- konec novin
---
rok se nenávratně chýlí ke svému závěru a s ním dostáváte do rukou poslední číslo novin. Řízením osudu nejde pouze o poslední letošní číslo. Kapitola regionálních novin Boskovicko se po pětadvaceti letech uzavírá, už chybí jen řádky, které jsem si rezervovala pro rozloučení s vámi.

Rekapitulace? Bylo mi ctí, že jsem měla příležitost se nejprve jako externí redaktorka a poslední dva roky z pozice šéfredaktorky na přípravě novin podílet. Věřím, že tato práce měla smysl. Dostala jsem příležitost vidět mnohé zblízka, z jiného úhlu, celkově pozorněji se dívat kolem sebe a samozřejmě - mnohé se naučit.

Snažili jsme se být tam, kde se něco dělo, a přinášet do vašich domovů či zaměstnání zpravodajství z blízkého i vzdálenějšího okolí. Sledovali jsme konání radnic a obecních úřadů, jejich hospodaření s obecními prostředky, překládali jsme řeč úředních a právních dokumentů do srozumitelnějších sdělení. Pomáhali jsme vám nahlédnout do škol, nemocnic nebo sociálních zařízení a chtěli ukázat třeba to, jak žijí lidé, kteří se musí vyrovnávat s různými handicapy. Navštívili jsme některé místní továrny a podniky, abychom proti trudnomyslnosti společnosti pramenící ze vzpomínek na slávu Tylexu a dalších ukázali, že i nyní pod rukama lidí zde žijících se rodí výrobky, na které může být region pyšný. Snažili se být při vašich úspěších, ale odkrývali jsme i to, co se zrovna nepovedlo a je hodno nápravy. Sledovali jsme soudní kauzy a procesy, abyste si sami mohli udělat názor na naplňování spravedlnosti, připravovali pro vás kulturní i sportovní servis, seriály, ankety, zprostředkovávali v rozhovorech názory lidí, o nichž jsme přesvědčeni, že jejich slova mají být slyšet.

Děkuji. Za sebe i za tým lidí, kteří se na přípravě novin podíleli, za vaši čtenářskou přízeň, kterou jste nám věnovali a bez níž by naše práce byla zbytečná. Někdy se nám to dařilo lépe, jindy méně. Vy jste byli zrcadlo této práce a každé zpětné vazby jsem si vážila. Pokud byla pozitivní, povzbudila, pokud kritická, posouvala nás o kousek dál. 

Mnohé nebylo vyřčeno, ale řádky ubývají. Proto do nového roku vedle nezbytného zdraví přeju vám všem i sobě ať můžeme jít cestou, kterou nám další dny přinesou, s hlavou vztyčenou a ať dokážeme najít úctu k tomu, co si ji zaslouží, ale i sílu zdolávat překážky, které přijdou. Ať chodíme světem s očima otevřenýma a snažíme se kolem sebe dívat a vidět. Ale ještě než další rok začne, přeji vám v kruhu rodiny krásné Vánoce.

Andrea Šrámková


