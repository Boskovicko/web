---
title: Kardinál korunoval olešnickou sochu Panny Marie. Ozdobila ji korunka požehnaná papežem
cover-photo: http://i.imgur.com/a0T2zeo.jpg
authors: Andrea Šrámková
category: zpravodajství
tags: 
- 49-2014
- Olešnice
---
Kostel naplněný k prasknutí, vůně kadidla, atmosféra očekávání. V podvečer osmého prosince do olešnického kostela sv. Vavřince přivedla stovky věřících neobyčejná událost: kardinál Dominik Duka zde korunoval sochu Panny Marie.

Korunka spočinula nad hlavou sochy po deseti letech, před nimiž kvůli špatnému stavu byla původní sejmuta. „Základ korunky je ze stočeného kovového prutu, který se postupně zužuje. Na hrotu je umístěn broušený červený trojboký kámen symbolizující Nejsvětější Trojici,“ popsal nově vyrobenou korunu s dvanácti zlatými hvězdami olešnický farář Pavel Lazárek. Tu navíc na podnět kardinála Duky už v polovině února v Římě požehnala nejvyšší autorita katolické církve – papež František. „Po návratu z Říma jsme od dubna začali s devítiměsíční novénou prvních sobot, velkého ohlasu se dostalo i modlitební a postní štafetě spojené s almužnou, která trvala od 1. září do 7. prosince,“ pokračoval dále Pavel Lazárek. Pondělní korunovací na svátek Neposkvrněného početí Panny Marie tak vyvrcholila několikaměsíční duchovní obnova olešnické farnosti. 

Slavnost začala modlitbou růžence, po němž následovala mše celebrovaná pražským arcibiskupem Dominikem Dukou. Na její závěr kardinál upevnil korunku nad hlavu sochy Panny Marie. Po ukončení bohoslužby následovalo neformální setkání s kardinálem před kostelem, kde bylo pro zúčastněné připraveno svařené víno, teplý čaj, koláče, bábovka a na závěr městečko ozářil ohňostroj.


