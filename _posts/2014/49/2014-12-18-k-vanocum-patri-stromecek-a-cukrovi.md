---
title: K Vánocům patří stromeček, kapr a cukroví
cover-photo: http://i.imgur.com/m8q331t.jpg
authors: Miroslava Krajíčková
category: zpravodajství
tags: 
- 49-2014
- Boskovicko
---
Čím více se blíží Štědrý den, tím v domácnostech stoupá napětí, zda bude vše včas a řádně připraveno. Kdo stihl napsat Ježíškovi a celý rok byl hodný, jistě se nemusí bát, že by pod stromečkem nic nenašel. Ale kde vzít ten stromek? A jaký vybrat? Umělý, rostlý, smrček či jedličku?

Každý rok jej lze koupit jak u velkých nákupních středisek, tak u malých dodavatelů. Stejně jako už po mnoho let i letos prodává smrk stříbrný a borovici černou František Opluštil ve Voděradech, a to každý den od 10 do 17 hodin. Ti, kteří to mají blíž na jih od Boskovic, mohou se stavit v Doubravici nad Svitavou v Dřevovýrobě Vladík. „Prodej stromků probíhá již od 10. prosince a pokračovat bude až do úterý třiadvacátého. Otevřeno máme každý den od 8 do 18 hodin a nabízíme stromečky všech druhů - smrky, borovice, jedličky... Dále máme v prodeji větvičky jmelí a jehličnanů. Veškerá produkce je z vlastních lesních školek,“ uvedl Jan Vladík, který zákazníky láká i na velmi příjemné ceny, srovnatelné s těmi loňskými. Nejlevnější smrčky jsou již od 45 korun, borovice od 55 korun, smrk pichlavý (stříbrný) od 345 korun, přičemž s výškou stromku cena roste.U jedle kavkazské jsou ceny uvedeny přímo na jednotlivých kusech. 

Pokud přijmete pozvání do Doubravice ke koupi stromku, můžete zde rovnou pořídit i rybu. Od pátku 19. prosince zde budou nabízet kapry, pstruhy, tolstolobiky, ale také amury, štiky nebo sumce. „Ryby pocházejí částečně z vlastních chovů a částečně je dovezeme z rybářství Hodonín,“ doplnil Jan Vladík .

Ale i kapra si budou moci lidé koupit na různých místech. Opět jsou tu nabídky u Kauflandu či Tesca, ale také třeba u prodejen Jednoty. „Cena za kapra bude ponechána na úrovni loňského roku. Ryby z Pohořelic se budou prodávat v pondělí a v úterý před Štědrým dnem, u supermarketu na Mánesově ulici v Boskovicích začne prodej již v neděli. V malých obcích mají lidé možnost objednat si kapra přímo v prodejně. Budeme se také snažit, abychom vyšli zákazníkům vstříc i co do jeho velikosti,“ prozradil obchodní náměstek družstva Daniel Slámka.

A cukroví? Ne každá hospodyňka je tak šikovná, že si ho upeče sama, nebo na jeho výrobu prostě nemá čas. Vypomoci může kamarádka, někdo z rodiny nebo se nabízí možnost cukroví objednat přímo v cukrárnách.

Podle Jaroslavy Švancarové, majitelky vyhlášené cukrárny na náměstí v Kunštátě, je letos objednávek na drobné vánoční cukroví, které se peče až těsně před svátky, více než loni. Zákazníci si zde mohou vybrat z 30 druhů cukroví, jehož cena se od loňska nezměnila. Za kilo domácího cukroví zaplatí 300 korun. V boskovické cukrárně Lucie na Růžovém náměstí si sice vyberete jen ze šesti druhů, ale už za cenu 220 korun za kilogram. podobně jako ve Velkých Opatovicích. „Cena za kilogram čajového pečiva u nás přijde stejně jako loni na 220 korun,“ uvedl majitel opatovické cukrárny Ladislav Pospíšil. „Vzhledem k množství objednávek, které se nám nashromáždili, máme co dělat, abychom všechno stihli. Zákazníci si u nás mohou vybrat z patnácti druhů,“ upřesnil. 

Sladká tečka na závěr? Za nákup tradičních vánočních symbolů zákazníci letos zaplatí přibližně stejně jako v minulém roce. Stačí jen se slavnostně ustrojit a v příjemné rodinné atmosféře zasednou ke štědrovečerní večeři.



