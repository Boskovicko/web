---
title: Anketa ke konci novin
authors: Jitka Melkusová
category: publicistika
tags: 
- 49-2014
- 25 let Boskovicka
---
Za uplynulých pětadvacet let prošla našimi novinami řada redaktorů. Většina z nich pokračovala do dalších médií, zachytili se drábkem. Jak se dívají oni na regionální noviny Boskovicko a skutečnost, že vychází poslední číslo?

### Rudolf Burgr

Regionální noviny končí. Bomba, senzace, událost roku? Nebo novinářská kachna? Není apríl ani silvestr, obvyklé dny pro vtípky, takže je to pravda. Bohužel.

Přemýšlím, jestli mám být smutný, ze sentimentu uronit slzu, nostalgicky zavzpomínat, povzdychnout si nebo jen tak prostě mávnout rukou – je to přece život. Ostatně, už v Bibli se přece praví, že všechno má určenou chvíli a veškeré dění pod nebem svůj čas. Tedy i konec regionálek, jak se jim spousta lidí naučila za těch pětadvacet let říkat.

A právě pro to čtvrtstoletí, po které noviny spoluvytvářely a mapovaly dění v regionu Boskovicka, nelze jen tak mávnout rukou. Dvacet pět let, to je celá jedna generace – čtenářů i tvůrců. A pro každého z nich noviny po celou tu dobu něco znamenaly.

Na počátku existence ještě čtrnáctideník tvořila skupina nadšenců – amatérů bez velkých zkušeností. Noviny byly výrazem boskovického patriotismu a ztělesňovaly emancipační snahy tohoto regionu po letech nesvobody. Za pětadvacet let se z nich ale stal plnohodnotný, profesionální a skutečně nezávislý týdeník.

Už si ani nepamatuji, kdo mě tehdy, v roce 1990, přivedl mezi matky a otce zakladatele do redakčního kruhu Regionálních novin. Každopádně, jsem mu či jí za to vděčen. Mohl jsem se podílet na velkém dobrodružství. Potkal jsem řadu obohacujících lidí. Dostal jsem příležitost psát a formovat tvář i zaměření novin. Třeba svými sloupky, které mi coby elévovi spadly do klína.

Byla to dobrá škola, která mi později pomohla změnit kariéru. Ale určitě nejen mně. V novinách vyrostla a působila řada schopných lidí, kteří se v životě a ve světě neztratili, i když mnozí z nich novinařinu už pověsili na hřebíček. A noviny měly po celou dobu také celou řadu skvělých příznivců a přispěvatelů.

Každý z nich dodal svůj malý střípek do velké a skutečně pestré mozaiky Regionálních novin. Díky nim všem po celou tu dobu zůstaly novinami beze zbytku a se vším všudy regionálními. Novinami obdivovanými i zatracovanými, oblíbenými i nemilovanými. Podle toho o kom a o čem zrovna psaly.

Regionální noviny zažily lepší i horší časy a teď dobrovolně končí. Regionu nezůstaly přitom nic dlužny. A ať si říká, kdo chce co chce, na Boskovicku vyryly bezesporu hlubokou a neopominutelnou brázdu. Všechno však má určenou chvíli a veškeré dění pod nebem svůj čas. Každá brázda přece někde končí. Škoda.

P. S. Tento sloupek má 1990–2014 znaků a je opravdu poslední.

### Leona Paroulková

Regionální noviny Boskovicko pro mě byly důležitou školou. Díky ní jsem poznala rodný kraj a zdejší lidi tak, jak bych asi jinak neměla šanci poznat. Pochopila jsem různé historické i jiné souvislosti. Jsem ráda, že jsem v Boskovicku zažila ještě dobu bez ďábelského on-line tempa, kdy jsme teprve objevovali krásu i prokletí internetu a komunikace s prvními mobily, digitální fotoaparáty a nikdo neměl ani zdání, co je to Facebook. To dobrodružství, sám si najít nějaké zajímavé téma, v klidu zajet na místo, bez googlu sehnat veškeré informace, užít si luxusu dostatku času na pečlivé vážení každé věty při psaní. Ne, všechno rozhodně nebylo ideální a nešlo hladce. Ale úterní rána jsem měla opravdu ráda – to jsem vždycky k novému číslu přičichla a listovala jím s chutí i kapkou hrdosti. Tyto časy se už nevrátí, staré Boskovicko už do dnešní doby nepatří. Tímto mu dávám sbohem a děkuji.

### Jaroslav Kříž

To, že „Regio-nálky“ končí, mě mrzí. Byl jsem u toho, když se rozvíjely, navíc jsem v nich dostal první šanci v novinařině. Noviny jsem sledoval pravidelně, i když jsem z Boskovic „prchnul“. Regionální noviny ale „neumřely“ proto, že by byly konkurence neschopné, takže velké truchlení asi není na pořadu dne. Paní Melkusové přeji pevné zdraví a asi se u ní objednám na masáž. Už jen proto, že jako šéfka mě masírovala vždy s rozumem.

### Iva Šebková

A co by se dalo napsat do novin na závěr? I když tento novinový titul už nebude, nikdo novinám nemůže odepřít zásluhu na tom, že lidé začali vnímat svoje okolí, vážit si ho, zasahovat do něj a starat se o to, aby v jejich městě nebo obci se cítili dobře a dobře se jim tam žilo. Bonus k tomu je, že noviny vychovaly řadu šikovných novinářů s citem pro objektivitu a vyhodnocování informací a kteří už našli nebo naleznou uplatnění i v dalších zaměstnáních. Za to vše patří díky nejen všem redaktorům a redakci, ale především rodině Melkusových!

### Marek Lepka

Když se člověk ohlíží po delší době, vybavují se mu hlavně hezké vzpomínky. A stejně to mám i já při pohledu na roky v redakci Boskovicka. Měl jsem tam štěstí na kolegy (Jana a Tomáš). Měl jsem profesně zralou a korektní šéfovou – za pět let žádný konflikt, to není samozřejmost ani moje zásluha. Rád vzpomínám na pana Ilju, který se uměl na věci dívat z úhlů, které mě nikdy nenapadly. Poznal jsem starosty, ředitele škol, úředníky, podnikatele, různé nadšence a sběratele, nebo třeba boskovické bezdomovce. Vyzkoušel jsem si, jak jednoduché je někomu ublížit, jak velkou moc má slovo, jak je někdy těžké nenechat se strhnout emocemi. Ověřil si, jak důležité jsou informace a že jenom máloco je černobílé. Učil jsem se rozeznávat podstatné od vedlejšího a skoro pořád bojoval s neschopností říct něco jednoduše a přitom to nezjednodušit.

Doma pod skříní mám strčenou krabici se zápisníky, hrnkem na kafe a pár drobnostmi, které mi zůstaly jako památka na novinářskou práci. Leží tam už tři roky a pořád nemám chuť to vyhodit.

### Jana Pokladníková

Boskovicko končí … brek, fňuk, smrk … Zamačkávám slzu a myslím na sedm let strávených s milými kolegy a kolegyněmi, na paní Jitku, která mi umožnila rozšířit obzory, a děkuji všem, kteří byli ochotni říci mi kdykoli cokoli k čemukoli, byť to občas bylo jakkoli… Boskovicko forever!

A veselé Vánoce všem!

### Michal Záboj

Regionálky končí a s nimi i kus mé hmatatelné historie, ke které jsem se mohl kdykoliv vrátit a kterou jsem mohl i ukazovat. Což mi už několikrát přišlo vhod. Když se totiž člověk třeba vrací k nějakému úseku nebo k okamžiku života, chce to přinejmenším dobré vyjadřovací schopnosti, aby je mohl barvitě druhému zprostředkovat. S Regionálkami to ale bylo a ještě vlastně je jiné. Můžu říct, podívej, to jsou ty noviny, kam jsem asi rok psal. 

A to za chvíli pomine. Už mi zůstanou jen vzpomínky a budu se muset snažit, abych mohl sdílet, co jsem v nich zažil. Budu muset najít nějaké útržky toho, co mi moje první šéfredaktorka a mentorka Jitka Melkusová předávala. Třeba to, že novinář se může zeptat na cokoliv, a že se může podívat na místa, kam se většina lidí nikdy nepodívá. Nebo to, že je důležité se na věc nedívat jen z jednoho úhlu, ale je dobré si občas popojít a najedou se ukáže úplně jiný obrázek, anebo že si musím uvědomit, že většina čtenářů je... ovšem to už psát nebudu, neprozradím přece všechno. Mohu ale ujistit, že konec není vulgární ani urážející, což je také jedno z těch prvních pravidel. 

A málem bych zapomněl, Regionálky mi budou chybět i jako kvalitní, důvěryhodný a spolehlivý informační zdroj. 

### Milan Křesťan

Člověk, který přispívá několik let týden co týden pravidelným sloupkem do novin, se nemá čím pochlubit jako celebrity, po nichž se škemrá nějaká veselá příhoda z natáčení. Může se ale pousmát nad chováním vlastního psa, který mu v nestřeženým okamžiku roztrhá papír s důležitými poznámkami, případně zakousne a roztrhá myš. Tedy tu nedílnou součást stolního počítače právě v okamžiku, kdy ji člověk nejvíce potřebuje.

Za několik dlouhých let, co jsem spolupracoval s Regionálními novinami, jsem se setkal s množstvím ohlasů na všechno, co jsem napsal. Na jedné straně jsem měl dobrý pocit z toho, že lidi mé myšlenky přečtou, na straně druhé jsem byl někdy rozpačitý nad skutečností, že někdo něco nepochopil.

Jednou mi jistí zedníci hrozili lynčováním za to, že jsem si všiml jejich pracovního úsilí. Vratký krok a strhané výrazy v obličeji v žádném případě neměly původ ve velkém pracovním nasazení, spíše v doplňování alkoholu v nedaleké restauraci. Nebo - je už to hodně let zpátky - tehdejší starosta mi vzkázal, že pokud je mým zbožným přáním postavit vedle Coopu ještě nějaký supermarket, ať to tedy učiním ve vlastní režii. Jistý ředitel obchodního řetězce mi rozhořčeně volal dokonce několikrát. Neměl jsem prý pravdu v tom, že při výběru nových zaměstnanců diskriminují starší ročníky. Zaměstnanci navíc pracují ve výborných podmínkách a ti manuálně pracující jsou ve stupnici odměňování hned za horníky hlubinných dolů. Na můj zájem o pracovní zařazení ve firmě do dnešního dne nikdo nezareagoval. 

Bylo by to na dlouhé vyprávění, těch ohlasů na příspěvky byly stovky. Kladné, záporné, s tím se musí počítat v případě, že člověk nese svou kůži na trh. I těch anonymů bylo velké množství. Taky jsem je akceptoval, i když každý by si měl za svým názorem stát a podepsat se. V každém případě si na všechno to nejen pěkné, co jsem s novinami prožil, rád vzpomenu.



