---
title: "Kulturní anketa: nejsilnější zážitek za rok 2014"
authors: Tomáš Trumpeš
category: kultura
tags: 
- 49-2014
- 
---
Také na konci tohoto roku jsme položili několika osobnostem, o kterých jsme v průběhu uplynulého roku na kulturní straně psali, obvyklou otázku: 

### Jaký je váš nejsilnější kulturní zážitek roku 2014? 

**1) na Boskovicku**

**2) kdekoli jinde**

### Vít Ondráček, malíř, grafik, illustrator

1/ Hasan Zahirović z Bosny se nadchl pro českého spisovatele Karla Čapka. My se na jeho boskovické přednášce o Čapkovi a femme fatale z mlýna ve Skalici Věře Hrůzové nadchli pro Hasana Zahiroviće. Proč? Pro jeho důsledné historické bádání, pro erudici, pro rychlost s jakou zvládl český jazyk a pro schopnost říct nám o nás něco, co sami ne a ne uvidět. Pokračuje v práci Ludvíka Kuby, Jiřího Mahena, Vladimíra Zorzuta, Dušana Karpatského a dalších, navazuje na silné kulturní styky Čech s bývalou Jugoslávií.

2/ V roce výročí narození malíře, spisovatele a dřevorytce Josefa Váchala (1884–1969) výstavy v Litomyšli a v Praze. Obě dvě pro výborný výběr exponátů, ta U Kamenného zvonu pro skvělý katalog. Škoda, že obě výstavy byly zahaleny tmou, zvlášť ta pražská, nejspíš v domnění, že k mystikovi a autorovi Přírodopisu strašidel patří tma. Děsivé se ovšem zjevuje i v pravé poledne viz Polednice. Letošek opět zvedl ceny Váchalových děl, což je hlavní důvod výročí. Kupují je bankéři a právníci. Váchal přitom poslední tři desetiletí žil ve hmotné bídě, neměl na topení, šaty se na něm doslova rozpadaly. Tento rok tedy opět potvrdil jeho slova: „Umělec a prase jsou užiteční až po smrti!“

### Irena a Vojtěch Havlovi, hudebníci

1/ Máme radost z otevření zrekonstruovaného objektu židovské školy. Spolu se synagogou nabízí další hezké možnosti pro kulturní akce.

2/ Moc se nám líbila velká výstava Bohuslava Reynka ve Valdštejnské jízdárně v Praze a výstava Jiřího Štourače v galerii u Topičů v Praze.

### Petr Pazdera Payne, spisovatel

1/ Kromě jistých polosoukromých literárních a přednáškových akcí v Chrudichromech a kromě výstavy Markéty Králové v boskovické synagoze jsem byl opět uchvácen divadlem NABOSO, a sice hrou Lhář, adaptací stejnojmenné románové předlohy od Martina A. Hansena.

2/ Vážili jsme dlouhou cestu do Ostravy, abychom viděli výstavu Bohumila Kubišty. A nelitovali jsme.

### Petr Vítámvás, historik, Muzeum Boskovicka

1 + 2/ Za obé – neboť nejde jen o výstavu, ale především o dílo: Cyklus grafik Markéty Králové Genese, ale i kresby na stejné téma z výstavy v boskovické synagoze, byl jsem naprosto okouzlen. (Jsem poněkud na rozpacích, zmiňovat se o výstavě, již pořádalo muzeum – ovšem ve spolupráci s MUDr. Vykoukalem –, abych nebyl v podezření, že chci takto propagovat vlastní organizaci, ale na prvním místě je zde dílo, a bylo by na úkor spravedlnosti je nezmínit).
MARTIN KRAJÍČEK, mandolinista, pedagog ZUŠ

1/ V Boskovicích mne doslova omráčila výstava o Anně Frankové. Byť jsem před léty v domě, kde se vše stalo, byl. Teprve až teď díky mé dceři mi došlo, jaká hrůza to byla. Muzeum Boskovicka mělo opravdu hezký projekt a práce a nadšení paní Hildegondy M. Rijksenové, která výstavu uváděla, byla přímo inspirující.

2/ Můžete jezdit po velkém světě, nebo taky může svět přijet za vámi. V Náměšti nad Oslavou na festivalu Folkové prázdniny jsem zažil několikadenní hudební setkání s tureckými, maďarskými, slovenskými hudebníky na společném projektu Tři hlasy. Moc jsem si užil hudební řeč. Vznikaly neuvěřitelné hudební okamžiky, jako bych s tureckými hudebníky hrál celý život. Byl to silný zážitek, vlastně jsem netušil, že hudba může mít opravdu až takovou hloubku! Díky za to.

### Kristýna Znamenáčková, klavíristka, studentka HAMU

1/ Každý rok v čase této ankety si s hrůzou uvědomím, že navzdory svému hudbou naplněnému životu se jinak kultuře (ať už vědomě, nebo mimoděk) vlastně vyhýbám. Z toho důvodu potom většinu mých nejsilnějších kulturních zážitků tvoří právě ty, na kterých jsem se podílela. Velkou zkušeností pro mě byla nová inscenace Divadla Naboso Lhář, ve které jsem si díky své první herecké příležitosti mohla vyzkoušet velmi tísnivý život na malém dánském ostrově. Často jsem letos přicházela do styku s Dvořákovou kantátou Svatební košile, na které jsme pracovali s Vernum 2013 Ensemble. I když jsem k ní zpočátku přistupovala rezervovaně a s nedůvěrou, nakonec mi v mnoha ohledech rozšířila obzory vnímání i provozování hudby. Líbil se mi citlivý a niterný koncert dua Tara Fuki v rámci Festiválku bez bojů a válek. Těší mě prostředí a aktivita děvčat z Kafe Za rohem. A největší zážitek (nejen kulturní) mám letos trochu sobecky z vlastní svatby v třešňovém sadu nad hradem a ze skvělého svatebního koncertu kapely Květy - pod širým nebem, mezi stromy, v blízkosti milých lidí.

2/ Velkým (a nečekaným) kulturním zážitkem pro mě letos bylo, když jsme na letním táboře nechali děti vytvářet a fotit reprodukce slavných obrazů (Poslední večeře, Dívka s perlou, Hráči karet, Andělíčci...), tedy především to, s jakou vervou a chutí se tohoto úkolu zhostily. Je skvělé na vlastní kůži prožít, že umění není něčím, co by bylo zakonzervované a nedosažitelné kdesi daleko od lidí, určené jen těm nejvzdělanějším a vyvoleným. Ze stejného důvodu mě také zasáhly výkony mladých talentovaných muzikantů z pražských ZUŠ, kteří při AMU v Praze působí jako modeloví žáci pro hodiny pedagogické praxe. Tolik života, chuti a přirozeného citu bez snahy se zalíbit člověk velmi často hledá marně i u dospělých, zkušených a uznávaných umělců.

### Jan Bařinka, odborný pracovník Ústavu pro jazyk český AV, dramaturg klubu Sklepy

1/ Letos se nejspíš poprvé budu trošku chlubit vlastním peřím. Vím, že se to nemá, ale jinak bych nejspíš neodpověděl úplně pravdivě, což se taky nemá. V letošním roce jsem tedy byl nadšen z akcí, které se nám podařilo uspořádat na Sklepech: Nikola Mucha, Ty Syčáci, Planety, Insania, to všechno byly naprosto nezapomenutelné koncerty. Z akcí, na kterých jsem se pořadatelsky nepodílel, byl inspirativní především koncert Lesní zvěře na Skleníku a vystoupení Vladimíra 518 na Panském dvoře. Naprosto ultimátní bylo vystoupení brněnské rapové legendy Scissala na Turbíně. Jestli ho někdo někdy označil za vyhaslou hvězdu, já jsem vnímal přesný opak, je to výjimečná osobnost s velmi svébytnou tvorbou i projevem.

2/ Ještě teď ve mně zůstává obrovský zážitek z návštěvy Olomouce začátkem října. Poprvé v životě jsem měl možnost v klidu si toto překrásné město projít a téměř jsem nevěřil tomu, že v sebemenší zapadlé uličce se budu cítit jako na nejkrásnějším místě na světě. Jakkoli mám rád například Brno, tohle myslím v takovéto míře nenabízí. Dále fandím všem, co se podílejí na úterních Livin‘ Free v brněnském klubu Livingstone, těmto akcím k dokonalosti schází už snad pouze větší návštěvnost.



