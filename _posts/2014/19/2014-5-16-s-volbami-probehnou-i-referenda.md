---
title: S volbami do Evropského parlamentu proběhnou i dvě místní referenda
authors: Anna Dudková
category: zpravodajství
tags: Šebetov Velenov volby 19-2014
---

Dvě obce  Boskovicka se rozhodly využít návštěvu svých obyvatel ve volební místnosti při příležitosti volby europoslanců a zeptat se svých obyvatel na místní ožehavé otázky. Ve Velenově budou občané v referendu rozhodovat, zda má obec vystavět rozhlednu, Šebetovští dostanou možnost vyjádřit se k projektu likvidátorny prošlých potravin ze supermarketů.

Téma velenovské rozhledny víří vody již několik let. Mnozí mají obavy ze zadlužení obce a z nízké výnosnosti rozhledny. Podle starosty k těmto obavám není důvod. „Chápeme, že zadlužit se není dobrý nápad a ani nic takového nemáme v plánu. Rozhlednu chceme vybudovat jen z dostupných prostředků bez úvěru,“ vysvětlil velenovský starosta Jan Havelka. „Doufám hlavně, že svůj názor přijde vyjádřit co nejvíc lidí, aby bylo referendum platné a aby nerozhodovala menšina,“ dodal.

Referendum chystá také Šebetov. Zde se jedná o výstavbu Střediska energetického využívání a recyklace surovin neboli bioplynovou stanici získávající plyn mimo jiné z prošlých potravin ze supermarketů. Část obyvatel protestuje hlavně kvůli obavám ze zvýšené dopravy a hlučnosti, ale také kvůli případnému zápachu. Tyto obavy jsou podle starosty Zdeňka Čížka neopodstatněné. „Podle studií, které máme k dispozici, nic takového nehrozí. Chceme ale nechat veřejnost, aby se vyjádřila, ať tuto záležitost nerozhoduje jen malá skupina zastupitelů,“ sdělil.