---
title: Byl v židovské čtvrti potok?
authors: Leopold Němec
category: napsali nám
tags:
- Boskovice
- sportovní hala
- 19-2014
---

Nemohl jsem se zúčastnit zasedání zastupitelstva, podíval jsem se proto alespoň na [záznam](/clanky/2014/05/02/jednani-zastupitelstva-o-sportovni-hale.html), který regionální noviny Boskovicko nabídly. Zaujalo mne tvrzení přítomných odborníků, že v okolí Bílkovy ulice nebyl v minulosti žádný potok. Moře prý ano, ale potok určitě ne. To je prazvláštní tvrzení. Abych ale nebyl podezříván z podjatosti, uvedu zdroje, které potvrzují opak.

Známý historik Jaroslav Klenovský v publikaci Židovská čtvrť v Boskovicích (vydal PROSTOR Boskovice, 1991) na straně 9 uvádí: „Důležitou institucí v židovské čtvrti byla rituální ponorná lázeň – situována byla zcela logicky na nejnižším místě původního rozsahu ghetta při potůčku, který tehdy vedl středem úvozu a směřoval od lázní (jak nám dokládá ještě plán židovské čtvrti z r. 1846) západně do rybníka, dnes zasypaného.“ Dále se uvádí, že původní bazén pro rituální koupel byl snad zachován pod podlahou v hlavním klenutém prostoru v přízemí budovy. Tolik Jaroslav Klenovský.

Je známo, že rituální lázeň by měla pojmout nejméně 762 litrů vody, musí mít přírodní zdroj vody a měla by být dost hluboká, aby umožnila dospělému úplné ponoření. Jinak řečeno, židovské rituální lázně nemohly existovat bez vydatného přírodního zdroje vody. Co jiného než potok by tím zdrojem bylo?

V Boskovicích je dost pamětníků, kteří existenci potůčku u židovských lázní mohou potvrdit, a dokonce na něj ukázat prstem. Pramen či potůček se může zasypat, zatrubnit či svést do kanalizace, ale tím se ta voda neztratí a cestu si vždycky najde.

S židovskými lázněmi a potokem jistě souvisí i existence kašny, která plnila hned několik funkcí (protipožární nádrž, zdroj pitné vody a zásobárna pro lázně). Na jejím místě stávaly mužské rituální lázně, které však vyhořely. Musely ale mít zdroj přírodní vody. Někdy se uvádí, že do kašny byla voda přiváděna potrubím od Vážné studny.

Jsou však i další důkazy o existenci potoka. V roce 2004 psalo Boskovicko, že s velkou slávou byla zpřístupněna rituální lázeň mikve (objevena 1994). Pár metrů od synagogy, kašny a židovských lázní. V článku se doslova píše: „Lázeň má dva (!!) přírodní zdroje vody i odtok (!!), takže voda v nádrži je křišťálově čistá.“ Bezpochyby se musí jednat o stejný zdroj vody jako u židovských lázní, které jsou jen o pár kroků níže.

Dalším zdrojem vody v zapíraném potoce je jistě i o několik metrů vzdálená a výše položená Vážná studna. Kde je studna, tam je pramen. V bezprostřední blízkosti Vážné studny stávaly také dva hydranty, to nasvědčuje tomu, že zdroj vody zde je (nebo byl) velmi vydatný.

Z uvedeného lze vyvodit, že potok měl nejméně dva prameny (v místě mikve a na místě Vážné studny). Tyto dva prameny se spojily někde v ulici U Templu. Dalším určujícím bodem toku je kašna, pak židovské lázně, pod kterými potok pokračoval v místech dnešní ulice Otakara Chlupa a vtékal do zmíněného rybníku. Úvoz, který zmiňuje Klenovský a jehož středem potok tekl, se táhl od rezidence Plačkovou ulicí směrem k židovským lázním a přímo dolů ke škole. Odpovídá tomu i sklon terénu. Zda je tomu skutečně tak, nechť posoudí odborná veřejnost a laskaví čtenáři.