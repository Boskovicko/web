---
title: Na Rovné vznikla obora pro daňky a muflony
authors: Marek Osouch
category: zpravodajství
tags: Boskovice 19-2014
---

Ohrazení kolem lesa – změna na Rovné, které si může člověk všimnout nejen při návštěvě lesa, ale už také při cestě vlakem z Boskovic do Skalice nad Svitavou. Jedná se o obnovu historické obory pro daňky a muflony, která zde fungovala již v minulosti. Oboru rozkládající se na ploše zhruba 150 hektarů se na kopci rozhodl znovu vybudovat Jan Vladík z Doubravice nad Svitavou.

Ten sám sebe označuje jako milovníka přírody, která je pro něho velkou zálibou. Kromě péče o daňky a muflony v oboře chce postupně vracet do přírody i další mizející živočichy, mezi ně řadí například zajíce, bažanty nebo koroptve. „V současné době je obora dobudována a od května se v ní pohybuje padesát daňků a muflonů. Po jejich adaptaci v novém prostředí bude obora sloužit jako myslivecký revír, kde je součástí chovu a péče o zvěř také lov,“ uvedl Jan Vladík. Zdůraznil však, že její vznik neznamená, že se lidé do lesa nedostanou. Po hlavních cestách tam budou moci chodit i nadále. Do budoucna zde mají být pro návštěvníky dokonce vybudovaná odpočinková a vyhlídková místa, odkud bude možné daňky a muflony pozorovat. „U vchodů do obory budou umístěny informační tabule, na kterých se návštěvníci seznámí s významem obory a s vhodným chováním v ní,“ prozradil dále. Stanovit zde určitá pravidla chování, vhodná vlastně pro návštěvu v jakémkoliv lese, vnímá jako nezbytné, neboť si lidé neuvědomují, že svým často hlučným a nevhodným chováním ruší zvěř v jejich přirozeném prostředí. „Les je jejím domovem a člověk sem přichází na návštěvu,“ zdůraznil Vladík. 

Cesta k vybudování obory ale nebyla snadná. Povolení na stavbu Jan Vladík vyřizoval více než sedm let. Musel sehnat kladná vyjádření od všech sousedů a vyjednat s nimi, kudy ohrazení obory povede. „Původně měla být větší, ale vždycky jsem se snažil ctít zájmy vlastníka sousedního pozemku. Když proti oboře v sousedství nic nenamítali, dohodli jsme se. Pokud se objevily nějaké výhrady, tak jsme s plotem uhnuli, jak si dotyčný přál,“ vysvětlil.

Nesouhlasné vyjádření zaznělo původně i z odboru životního prostředí boskovické radnice. „K původnímu záměru stavby obory vydal orgán ochrany přírody toto vyjádření z obavy, že se jedná o velký rozsah a dojde tím k omezení migrace živočichů. Na základě toho byl projekt  přepracován,“ uvedl vedoucí odboru životního prostředí Vladimír Henek. Les proto začali monitorovat pracovníci z hnutí Duha, došli však k závěru, v něm žádná zásadní migrace neprobíhá.