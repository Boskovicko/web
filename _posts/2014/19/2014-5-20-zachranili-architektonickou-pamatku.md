---
title: Zachránili architektonickou památku
authors: Jitka Melkusová
category: zpravodajství
tags: Černovice památky 19-2014
---

Nejen výlovem rybníka Pilát či mimořádnými císařskými hody je vyhlášená vesnice Černovice na samém západním okraji Boskovicka. Zajímavá je i tím, že zde dokázali, a to velmi úspěšně, zachránit nádhernou budovu fary, která tvoří s kostelem sv. Jana Křtitele (1778) a okolním hřbitovem neoddělitelný celek.

Dokázalo to Sdružení pro záchranu historické památky na okraji okresu Blansko, které nyní všechny srdečně zve na sobotu 17. května, kdy v půl jedenácté bude slavnostně požehnána nově zrekonstruovaná fara a poté sloužena mše generálním vikářem Biskupství brněnského Jiřím Mikuláškem.

Do oprav fary z roku 1786, které hrozila demolice, se Černovičtí pustili v roce 2012 za podpory překlenovacího úvěru. Hodnotu více než 5 milionů korun se pak pokusili získat z příspěvku obce, sbírky farnosti a veřejné sbírky. Ta nakonec činila více než 90 tisíc korun. Dodavatelem díla se stal letovický Ekoterm.