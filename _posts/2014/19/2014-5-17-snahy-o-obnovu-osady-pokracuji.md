---
title: Snahy o obnovu keltské osady pokračují
authors: Andrea Šrámková
category: zpravodajství
tags: Letovice 19-2014
---

Isarno, keltský areál v bývalém lomu na okraji Letovic, se po letech chátrání probouzí z nečinnosti. Přestože návštěvníkům zatím z bezpečnostních důvodů cedule vstup zakazují, probíhají tam úpravy směřující k jeho obnově. Už druhým rokem má Isarno pronajaté keltské sdružení Keltoi. Po nepříliš aktivním minulém roce došlo k několika jednáním mezi letovickou radnicí, která je majitelem prostoru, a Václavem Horákem z Keltoi. Přehodnocovalo se uplynulé období, zvažovala se vstřícnější úprava nájemní smlouvy, ale i ukončení spolupráce.

A nyní? Nejen posekaná tráva, ale postupná oprava vybraných objektů, domluvené školní výlety, opakované využití stávajících staveb při natáčení České televize, plány na akce o letních víkendech, zařazení Isarna mezi cíle brněnské turistické kanceláře Kudrna… To jsou současné aktivity v keltské osadě. „Opravou prochází například kovárna a polozemnice. U staveb se mění rákosová střecha a některé dřevěné prvky, které byly zubem času poškozeny. To vše za dodržení technologických pravidel z doby Keltů - nahrazujeme třeba použití hřebíků či vázacího drátu dřevěnými kolíky a pásky kůže,“ upřesnil Václav Horák s nadějí, že se podaří vše postupně zrealizovat. A posun k lepšímu potvrdilo i město. „Udělal se tam kus práce, snaží se to dát do pořádku,“ uvedl místostarosta Jiří Palbuchta. „Nová smlouva nakonec podepsaná nebyla, zkomplikoval to nový občanský zákoník a vše tedy jede podle té původní. Pokud se Keltoi podaří provoz obnovit, bude to dobře. Dáváme jim čas do konce roku,“ doplnil dále Palbuchta.

Keltoi je nezisková organizace, rekonstrukce je proto závislá na grantech, dotacích a sponzorech. „Výsledky žádostí o granty ale ještě nemáme, teprve čekáme, jak to dopadne,“ prozradil Horák s tím, že při akcích i probíhající opravě pomáhají dobrovolníci ze širokého okolí. I na tuto sobotu je svolána brigáda. „Budeme rádi za každou pomocnou ruku,“ doplnil. Akce pro návštěvnickou veřejnost jsou pak naplánovány především na víkendy v červenci a srpnu, při nichž budou ukazovat vybraná řemesla jako kovářství, tavbu železa, mletí mouky, pečení placek, tkalcovství, ukázky jídel, ražbu mincí a podobně. Některá řemesla si budou moci návštěvníci sami vyzkoušet. V červnu se do archeoparku vypraví i děti ze škol a zúčastní se výukového programu věnovanému poznávání života Keltů. 