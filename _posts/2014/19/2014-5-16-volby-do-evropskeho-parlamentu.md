---
title: Voliči obmění poslance Evropského parlamentu
authors: Petra Bílá
category: zpravodajství
tags:
- Jižní Morava
- Boskovicko
- EU
- volby
- 19-2014
---

Občané České republiky po několikaměsíční pauze opět zamíří k volebním urnám. Tentokrát si budou společně s dalšími obyvateli Evropské unie na příštích pět let volit poslance Evropského parlamentu. Hlasovat se bude 23. května od čtrnácti do dvaadvaceti hodin a 24. května od osmi do čtrnácti hodin. 

Podle zkušeností z minulých eurovoleb nebývá volební účast nijak vysoká. K volbám přišlo minule okolo osmadvaceti procent voličů. Politolog Lubomír Kopeček z Fakulty sociálních studií Masarykovy univerzity podobná čísla očekává i tentokrát. „Význam evropských voleb z hlediska voličů je opravdu nejnižší ve srovnání s volbami do sněmovny, komunálními, prezidentskými nebo senátními. Podle aktuálních průzkumů se nezdá, že by účast měla být nějak výrazně vyšší,“ sdělil Lubomír Kopeček.

„Ve volbách do Evropského parlamentu kandiduje osmatřicet politických stran, hnutí a koalic. Kandidátní listiny jsou jednotné pro celou Českou republiku,“ zdůraznil mluvčí ministerstva vnitra Břetislav Oliva. To znamená, že ze stejného souboru kandidátních listin budou vybírat občané Boskovicka, ale třeba i Pražané. Přesto může volič ovlivnit volební výsledek svých krajanů tím, že je zakroužkuje tedy upřednostní. „Hlasování probíhá klasicky, voliči vloží do úřední obálky jeden hlasovací lístek. 

Na něm může zakroužkovat čísla nejvýše dvou kandidátů, kterým chce dát preferenční hlas,“ potvrdila Eva Sychrová z krajského úřadu Jihomoravského kraje.

Lubomír Kopeček odhadl, že ve volebním výsledku se promítne aktuální podpora stran. „V Evropských volbách je celá republika jeden volební obvod, takže odpadají regionální vlivy. Očekávám, že vítězem voleb bude ANO 2011. Navíc u těchto druhořadých voleb je velká šance pro malé subjekty. Voliči mají tendenci hlas považovat za méně podstatný, dají ho straně, která je jim blízká i když to vypadá, že nemá moc velkou šanci na zvolení. U národních voleb více vstupuje do hry zvažování. Preferenční hlasy mají svůj význam, i když aby se někdo díky nim posunul nahoru, potřeboval by jich extrémně mnoho,“ objasnil Kopeček. 

Nejlepší pozici ze všech Jihomoravanů má ředitel vzdělávacího centra Jan Hrnčíř z Blanska. Ten je na pátém místě na kandidátce hnutí Úsvit. Těžko ale říct, jestli toto místo bude volitelné. Právník a manažer v Evropské komisi Aleš Musil kandiduje na pátém místě za ODS. Na kandidátce ČSSD zastupuje Jižní Moravu současná poslankyně Evropského parlamentu Zuzana Brzobohatá, která má číslo sedm. Lidovci dali mladé kandidáty z Jižní Moravy Petra Hladíka a Jana Novotného na desáté a jedenácté místo. Jihomoravští komunisté vyslali do boje devátou Dagmar Švendovou. TOP 09 a Starostové mají na devátém místě Brňana Bohumila Straku. Na kandidátce ANO 2011 nikdo z Jižní Moravy nefiguruje do desátého místa. S celými kandidátními listinami se lidé seznámí v nejbližších dnech, kdy ve svých schránkách najdou soubory hlasovacích lístků. „Podobně jako je tomu v případě jiných voleb, termín pro dodání hlasovacích lístků je nejpozději tři dny před termínem konání voleb. Z praxe ale vím, že distribuce hlasovacích lístků probíhá spíše s předstihem,“ upřesnila Eva Sychrová.

Po těchto volbách přijdou na řadu už na podzim volby do zastupitelstva obcí a obmění se také část senátu. Blanenska se ale senátní volby týkat nebudou. 