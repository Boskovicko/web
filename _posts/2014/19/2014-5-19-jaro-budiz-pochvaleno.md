---
title: Jaro (léto) budiž pochváleno
authors: Jitka Melkusová
category: publicistika
tags: 19-2014
---

Určitě se mnou budete souhlasit, že letošní rok je jakýsi divný. Když jsem si hned po Novém roce kupovala zimní boty, poučená z minulosti, že zima přichází až po Vánocích, byla jsem z toho jakási vykolejená. Kupovala jsem je totiž v průběhu pobytu na horách s tím, že tam ty staré prostě vyhodím, ale ještě nějak doslouží kdyby se nezadařilo. Nové jsem nakonec nepotřebovala, staré ale taky ne. Zima prostě nebyla ani na horách. Naopak, viděla jsem tam na jižních svazích skleníky plné zeleňoučké petržele, špenátu a dalších vzácností. Zima byla tak divná, že ponoukla odolné sakury u gymnázia a ony vykvetly, aby ve „svůj“ čas vykvetly znovu. Zatímco loni jsem před Velikonocemi zoufale sháněla sebemenší rostlinku, která by mi na vajíčkách vytvořila batiku, letos všechno rostlo jaksi pořád. Kopřivy, vlaštovičník a další zelinky ke slávě Boží a našemu zdraví.

Teprve podruhé v mém ne docela krátkém životě se mi podařilo povalovat se na konci března v přírodě, v lese. V prvním případě si nejsem tak úplně jistá, zda to bylo adekvátní, neb jsem byla v rozpuku, ale vím, že to byly svahy hradu Pernštejna a kolem mě bylo modro podléškami. Letos to byla louka pod Pálavou. Menhirový kruh pod Sirotčím hrádkem postavený Janem Tajbošem má neviditelného souseda. Bosky jsme ho ohmatali a na něm rozkošnicky pololeže rokovali, zda ho bude třeba zrušit, či přemístit, neb vadí myslivcům a tím i majiteli. Na mikulovském Svatém kopečku jsme se koupali v omamné vůni fialek. Rozšířila se v ty dny fáma o tom, že letos bude sucho. Bylo, za traktory na polích se prášilo.

Kdo využil darů těch úžasných březnových dní a osel své záhony, dnes už možná sklízí. Moudré hlavy počítají, o kolik dní je letos v přírodě všechno dřív. Pesimisté říkají čtrnáct, optimisté měsíc. „To je dobře, že se ochladilo, vždyť by to ta příroda snad ani nezvládla,“ děl moudře jeden kolega. „Studený máj, v stodole ráj,“ říká prastaré přísloví. Skutečně, květen je přesně takový, jaký má být, všimli jste si? Jen pod tou kvetoucí třešní jsme se letos nějak nemohli líbat. Třešinky jsou nalité a mlsat je letos budeme asi ještě v květnu, stejně jako jahody. Kdo si dnes vzpomene, že byly roky, a není to tak dávno, že jsme nemohli osít záhony dřív než touto dobou, květy stromů sežehl mráz či zneplodnil déšť.

Ano, přicházejí i pohromy. Jsou tací, kteří o svou úrodu taky už přišli. Nakoupili přísadu, pohrabali záhony, sazeničky seřadili jako vojáky. A ráno – nikde nic. Leckdo zkouší leccos. Chemii, sůl, zaklínání i prosby. Víte, že voda má paměť? Především emocionální. Jakási moudrá hlava utopila dva tři oranžovohnědé. A tou homeopatickou vodou zalívala záhony.

Astronomické léto začíná 21. června. Podle jedné moudré hlavy ale začíná tehdy, když kvetou hlohy. Zajděte na procházku!