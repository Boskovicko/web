---
title: Festival Concentus Moraviae se letos připojí k Roku české hudby
authors: Tomáš Trumpeš
category: kultura
tags:
- Jižní Morava
- koncerty
- 19-2014
---

Rok 2014 byl vyhlášen [Rokem české hudby](http://www.rokceskehudby.cz) a k tomuto programu se letos připojuje i 19. ročník Mezinárodního hudebního festivalu Concentus Moraviae. Ten se letos uskuteční mezi 3. a 28. červnem, jednotlivé koncerty opět zazní v historických sálech malebných měst jižní Moravy a Vysočiny.

Program festivalu, který opět navštíví i Boskovice, Lysice a Rájec-Jestřebí, letos připravil dramaturg Aleš Březina. Cyklus 34 festivalových koncertů nese podtitul České sny. Zahajovací koncert se koná v úterý 3. června od 19 hodin v Domě kultury ve Žďáru nad Sázavou, vystoupí na něm Soňa Červená a PKF – Prague Philharmonia s dirigentem Jakubem Hrůšou.

Předmětem dramaturgického zájmu Aleše Březiny se v letošním programu stala národní hudba a identita v měnící se společnosti. S tímto tématem se zaměřil na tři země – Českou republiku, Norsko a Španělsko. „Od druhé poloviny 19. století hledali a vyvíjeli skladatelé v řadě evropských zemí výraznou národní hudební řeč, přijímanou doma i v zahraničí jako charakteristický a reprezentativní příspěvek jejich zemí do kánonu evropské klasické hudby. Vznik takzvaných národních škol, hledání a vytváření jedinečných kořenů v rámci existujících modelů, patří k nejpozoruhodnějším příběhům novodobé evropské kultury. Po dobu bezmála jednoho sta let je na nich možno sledovat různé modely hledání národního jazyka v hudbě, od zapracovávání postupů folklórních hudebních tradic přes tematickou svázanost s výraznými národními událostmi nebo osobnostmi, až po zneužívání hudby představiteli totalitních států pro účely nejrůznějších forem nacionalismu. Jakkoliv je zřejmé, že proces hledání národních jazyků je v klasické hudbě již po mnoho desetiletí ukončený, příslušnost k národním školám hraje při chápání tvorby skladatelů tohoto období silnou roli dodnes,“ uvedl dramaturg Aleš Březina. 

Česká republika, Norsko a Španělsko podle něj reprezentují tři geograficky i historicky zcela rozdílné země, vykazující mnohé shody i odlišnosti při vytváření svých nezaměnitelných, snadno rozpoznatelných a všeobecně akceptovaných národních stylů. Zároveň reprezentují tři kultury, považované ještě v 19. století často za periferní, ze kterých však vzešli skladatelé respektovaní ve století dvacátém jako zásadní osobnosti evropského hudebního dění. 

„Zkoumání různých cest a strategií tohoto vývoje, jakož i prokazatelných impulsů, které od skladatelů, jako byli například Bedřich Smetana, Antonín Dvořák, Edvard Grieg a Manuel de Falla, přijímali jejich současníci a následovníci v jiných evropských zemích, tvoří hlavní dramaturgickou osu programů festivalu. Vedle klasické hudby 18. až 21. století nabídne letošní ročník i další žánry, zahrnující českou, španělskou a norskou lidovou hudbu včetně romského folklóru a úprav slavných virtuózních skladeb, historický i soudobý jazz, až po tango, flamenco a alternativní hudbu. K vrcholům festivalu, na kterém vystoupí kromě špičkových českých interpretů mladé a střední generace také hudebníci ze Španělska a Norska, budou patřit koncerty prvního residenčního umělce v historii festivalu, koncertního mistra České filharmonie Josefa Špačka,“ doplnil dramaturg Aleš Březina.

### Boskovice

A bude to právě jeden z nejtalentovanějších současných českých houslistů Josef Špaček, který se představí na prvním koncertě v Boskovicích. Na zámku jej v pondělí 9. června od 19.30 doprovodí klavírista Miroslav Sekera. Společně uvedou program sestavený z děl českých skladatelů Bohuslava Martinů, Antonína Dvořáka, Luboše Fišera, Josefa Suka a Bedřicha Smetany. 

„Josef Špaček patří mezi absolutní špičku dnešní mladé generace houslistů. Studoval v Praze na konzervatoři u profesora Jaroslava Foltýna. Dále pokračoval na prestižním Curtis Institute of Music ve Filadelfii a svá studia zakončil ve třídě Itzhaka Perlmana na newyorské Juilliard School. V roce 2009 vyhrál na Novém Zélandu Mezinárodní houslovou soutěž Michaela Hilla, rok předtím získal na Mezinárodní soutěži Carla Nielsena třetí cenu a také cenu poroty mladých. V roce 2012 se stal laureátem světové houslové soutěže Královny Alžběty v Bruselu, která je odborníky považována za největší a nejnáročnější soutěž na světě s nejdelší historií. Josef je prvním českým houslistou, který se probojoval v této soutěži do finále. Od sezony 2011/2012 působí jako koncertní mistr České filharmonie a vedle této prestižní role úspěšně pokračuje v sólové kariéře,“ představili houslistu pořadatelé festivalu. Rovněž klavírista Miroslav Sekera patří k výrazným osobnostem naší mladé klavírní generace. V roce 2002 se stal vítězem mezinárodní soutěže J. Brahmse v rakouském Portschachu. Již předtím získal ocenění v mnoha významných soutěžích u nás i v zahraničí jako například cenu v soutěži F. Chopina v Mariánských Lázních, cenu v soutěži pořádané HAMU a cenu v mezinárodní soutěži v Gaillardu ve Francii. Hře na klavír se věnuje od tří let, současně s klavírem započal studium hry na housle. Díky umění hry na klavír a současně na housle byl vybrán do role malého Mozarta v oskarovém filmu Amadeus režiséra Miloše Formana. 

Druhá festivalová akce se v Boskovicích uskuteční v neděli 22. června od 15 hodin. Tentokrát to nebude koncert ale tradiční festivalové Odpoledne pro rodiny s dětmi. Konat se bude v parku u zámeckého skleníku ve spolupráci se Sítí mateřských center v rámci kampaně Táta dneska frčí.

### Lysice

Na nádvoří zámku v Lysicích vystoupí v úterý 10. června od 19.30 Hradišťan, tedy jedna z nejznámějších moravských cimbálových kapel s vysokou uměleckou i interpretační úrovní, širokým žánrovým záběrem a netradičním repertoárem. V programu nazvaném Vteřiny křehké zazní nové autorské písně Jiřího Pavlici, jejichž inspiračním zdrojem je tradiční moravská hudebnost.

Ve velkém salónu zámku se bude konat druhý lysický koncert, a to v pátek 20. června od 19.30. Nedávná vítězka soutěže Pražské jaro Kateřina Javůrková na něm představí skladby pro lesní roh od českých a francouzských autorů tří staletí. Doprovodí ji klavírista Lukáš Klánský, který si přes své mládí získává uznání profesionálů i širšího publika v České Republice i v zahraničí.

### Rájec-Jestřebí

Dva koncerty se uskuteční v rámci festivalu Concentus Moraviae také na zámku v Rájci-Jestřebí.

Nejprve to bude ve čtvrtek 5. června od 19.30 koncert, na kterém vystoupí flétnistka Clara Novakova a klavíristka Dora Novakova-Wilmington. Uvedou skladby Bohuslava Martinů, Jana Nováka a Vítězslavy Kaprálové. „Martinů a jeho dva nejtalentovanější čeští žáci zazní v autentickém podání dvou mezinárodně renomovaných hudebnic a dcer Jana Nováka,“ vysvětlili pořadatelé.

Ve čtvrtek 19. června v 19.30 zahrají také ve slavnostním sále rájeckého zámku houslista Josef Špaček a klavírista Miroslav Sekera. Tentokrát v jejich podání zazní Leoš Janáček, Pablo de Sarasate, Bohuslav Martinů a Edvard Hagerup Grieg. „Spojovacím prvkem všech čtyř skladeb jsou kromě jejich mimořádných uměleckých kvalit též inspirační kořeny v české, baskické a norské lidové hudbě. Nejsou to však v žádném případě skladby folklórní, každý ze čtyř skladatelů tohoto koncertu je dokázal originálně včlenit do výrazových prostředků klasické hudby své doby,“ připomněli pořadatelé festivalu.

### Vstupenky

Vstupenky na jednotlivé festivalové koncerty jsou již v prodeji v obvyklých předprodejích jednotlivých festivalových měst, v předprodejní síti TICKETPORTAL, na [www.ticketportal.cz](http://www.ticketportal.cz) nebo na telefonu 222 246 283. Festival nabízí také cenově zvýhodněnou permanentku na pět a více koncertů dle vlastního výběru. „Při zakoupení permanentky ušetříte na jednotlivých koncertech 40 procent z původní ceny. Prodej permanentek probíhá pouze ve festivalové kanceláři,“ doplnil tiskový mluvčí festivalu Jan Mach.