---
title: Restaurant day bude i v Boskovicích
authors: Jitka Melkusová
category: kultura
tags: Boskovice 19-2014
---

Přijď uvařit sousedovi, soused třeba uvaří zase tobě. Tuto výzvu si dala do záhlaví akce, kterou plánuje na 17. května, Kateřina Burianová, provozovatelka kavárny Kakabu vedle boskovické synagogy. Připojila se tak k celosvětové akci nazvané Restaurant days. „Ráda bych, aby sem na naši zahrádku přišli lidé na oběd. Proto tento prostor nabízím od 11 do 17 hodin všem. Kdokoliv sem může přijít nabídnout to, co rád vaří a chtěl by třeba vědět, zda to bude chutnat i jiným,“ uvedla Kateřina Burianová.

„Jediný způsob, jak se vyhnout všem povinnostem, které nařizovaly městské vyhlášky, bylo otevřít si pop-up podnik na jeden den, zjistila skupinka Finů, když se jeden z nich snažil otevřít si v Helsinkách restauraci. Jejich historicky první Restaurant Day otevřel naráz 40 jednodenních restaurací,“ píše se v jednom z webů o akci, která vznikla před čtyřmi lety. Od té doby se vždy v jednom dni po celém světě otevírají jednodenní restaurace, Praha takových akcí zažila již několik.
„Zvu proto všechny, kdo mají chuť doma napéct, navařit, ale i nabídnout jiným. Musí si ale celý servis vytvořit sami, včetně talířů, lžiček a samozřejmě ocenění svého jídla,“ nabízí kavárnice své venkovní prostory.