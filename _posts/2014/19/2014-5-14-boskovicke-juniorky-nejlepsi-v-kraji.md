---
title: Boskovické juniorky jsou nejlepší v kraji
cover-photo: http://i.imgur.com/URbK2OO.jpg
authors: Michal Meluzín
category: sport
tags: Boskovice volejbal 19-2014
---

Parta volejbalistek TJ Minerva Boskovice opět kralovala v krajském přeboru, tentokrát v kategorii juniorek. Týmu se povedlo zvítězit v téměř totožné sestavě jako v sezóně 2010/2011 v kategorii žákyň a o rok později v kategorii kadetek.

Základem úspěchů se stala výborná parta kolem kapitánky Zuzany Zrůstkové, tvořená z větší části jedním ročníkem základní školy a postupně doplňovaná o mladší hráčky. Tak se podařilo dát dohromady opravdový tým, který zdobí zejména bojovnost a obětavost při hře v poli, čímž nahrazuje nevýhodu menšího vzrůstu při obraně a útoku na síti.

V sezóně 2012/2013 si děvčata mohla vyzkoušet i atmosféru a kvalitu ligových zápasů v kategorii juniorek. Tam se nedařilo podle představ, zejména díky výškovému handicapu, a tak po neúspěchu v baráži o udržení v lize se opět tým představil v letošní sezóně v krajském přeboru. Tady hráčky dokázaly zúročit zkušenosti z vyšší soutěže a vyhrály s respekt budícím rozdílem 23 bodů před druhým VK Královo Pole. Velké poděkování za fantastickou sezónu patří kapitánce a nahrávačce Zuzaně Zrůstkové, smečařkám Vendule Novákové, Denise Prchalové, Nele Červinkové, Tereze Přibylové, Martině Hrdé, univerzálce Julii Ryšavé, blokařkám Nicol Kraváčkové, Věře Ošlejškové, Kamile Markové a kadetkám Nikole Halamáskové, Lence Kratochvílové a Lucii Hanouskové za pomoc v některých zápasech.

Zakončením úspěšné sezóny se pro všechny hráčky stal zájezd do partnerského města Frasnes-Lez-Anvaing, kde absolvovaly dvě utkání s místním týmem. V přátelské, a díky fanouškům, i bouřlivé atmosféře se celky spravedlivě rozdělily o body. 
