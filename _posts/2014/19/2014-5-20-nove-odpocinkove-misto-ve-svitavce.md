---
title: Svitávka má nové odpočinkové místo
cover-photo: http://i.zoul.cz/QIAbfVN.jpg
authors: Šárka Bartoňková
category: napsali nám
tags: Svitávka 19-2014
---

Mateřské centrum Ferda Svitávka se rozhodlo využít Dne Země ke společné akci dětí a rodičů. Cílem se stal zarostlý obecní pozemek u třetího panelu [naučné stezky](http://naucna-stezka-svitavka.webnode.cz/). Proč z něj neudělat místo k odpočinku pro místní i náhodné turisty?

Ke spolupráci jsme přizvali obec, která nám dodala štěrk na zpevnění plochy a lavičky. V pátek 25. dubna již nic nebránilo se sejít na daném místě a společně se zapojit do práce. Pomoci nám přišli i z místního divadelního spolku, za což jim děkujeme.
Závěrem nechybělo opékání párků, které nejvíce ocenily především děti.

A čím je ještě místo zajímavé? Třeba tím, že jsme do kruhu vysázeli zakořeněné proutky vrbiček, které se jednou spojí a vytvoří iglú. Pokud vás někdy kroky zavedou k nám na toto místo, budeme moc rádi.