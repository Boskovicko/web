---
title: Roste průměrný věk i počet dlouhověkých lidí
authors: Žaneta Ondroušková
category: zpravodajství
tags: Boskovicko 19-2014
---

Množství lidí nad pětašedesát let už dlouhá léta stoupá, v populaci obyvatel České republiky zaujímají stále větší procento. Zatímco na začátku devadesátých let to bylo přes dvanáct a půl procenta, čili asi milion tři sta tisíc obyvatel, na konci roku 2012 už čísla vyšplhala téměř na sedmnáct procent a tedy na milion osm set tisíc. Za tu dobu se zvýšil i průměrný věk či naděje na dožití. V obou případech jsou na tom lépe ženy. 

Dlouhověkých lidí žije dost také na Boskovicku. Potvrzují to například aktuální čísla z Letovic. „V současnosti u nás žije pět lidí nad pětadevadesát let, všechno jsou to ženy, dále skoro padesát lidí mezi devadesáti a pětadevadesáti lety a kolem tři sta třiceti lidí mezi osmdesáti a devadesáti lety,“ uvedla vedoucí tamního správního odboru Ludmila Veverková.

Na celém Blanensku žije přes osmnáct tisíc dvě stě starobních důchodců. Mužů je méně, zato pobírají asi o dva tisíce větší penzi, průměrně skoro dvanáct tisíc korun. Čísla jsou podobná v celém Jihomoravském kraji. „Zákon o důchodovém pojištění navíc stanovuje, že u příležitosti dovršení věku sta let se zvyšuje důchod o dva tisíce korun,“ upřesnila mluvčí České správy sociálního zabezpečení Jana Buraňová.

V současnosti je v tuzemsku 1 140 sto a víceletých lidí, kterým Česká správa sociálního zabezpečení vyplatila na začátku tohoto roku důchod. Po Praze je jejich druhým nejčastějším bydlištěm právě jižní Morava. I mezi nimi výrazně vedou ženy. Úctyhodné stovky se dožívají i lidé z okolí Boskovic. „Zrovna minulý týden se jedna naše obyvatelka dožila sta let,“ potvrdila kunštátská matrikářka Dagmar Konečná a dodala, že ve městě žije celkem osm obyvatel nad devadesát let a přes sto lidí nad osmdesát let. 

K výročí obyvatelům často blahopřejí samotní obecní představitelé. „Náš sbor pro občanské záležitosti pravidelně navštěvuje jubilanty od jejich pětašedesáti let, s kyticí a dárkovým balíčkem. Většinou jsou to potraviny, hodnota balíčku se stupňuje podle věku,“ popsal například šebetovský starosta Zdeněk Čížek.

Podobnou tradici měli donedávna i Benešovští. „Osobně jsme chodívali s dary k lidem nad sedmdesát let, ale od tohoto roku už posíláme pouze blahopřání, případně pogratulujeme prostřednictvím rozhlasu, pokud je o to zájem. Některým lidem se osobní návštěvy totiž nezamlouvaly,“ dodal starosta Benešova Antonín Rus.