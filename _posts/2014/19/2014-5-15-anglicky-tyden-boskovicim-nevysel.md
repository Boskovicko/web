---
title: Anglický týden Boskovicím nevyšel
authors: Lubomír Slezák
category: sport
tags:
- okres Blansko
- fotbal
- 19-2014
---

Dva zápasy odehráli fotbalisté Boskovic minulý týden. Nejprve ve sváteční čtvrtek předehrávali poslední kolo I. A třídy, v sobotu pak jeli do Dobšic.

I. A: Boskovice – Líšeň B 2:2 (1:0), Fadrný 2. Boskovice: Čech – Pupík, Kolář (46. Vykoukal), Černý, Müller, Horák Jan, Přikryl, Preč, Fadrný, Žouželka, Miksan. Střídali: Živný, Odehnal, Dyčka.

Ve 30. minutě Martin Fadrný z 20 metrů přehodil hostujícího gólmana a domácí vedli. Dobře začali i druhý poločas, ale nedokázali využít šance. A tak v rozmezí 67.–69. minuty přišly dva centry hostů z levé strany, nehlídaný hráč ve vápně a rázem líšeňské béčko vedlo 1:2.

Deset minut před koncem Fadrný vyrovnal a oba celky spravedlivě získaly bod.

Dobšice – Boskovice 5:1 (4:1), Fadrný. Boskovice: Čech – Černý, Müller, Miksan, Kolář, Vykoukal, Horák Jan, Živný, Preč, Stara, Fadrný. Střídali: Žouželka, Dyčka, Grénar.

V sedmnácté minutě svítil na tabuli stav 3:0 a bylo v podstatě po zápase. Už v první minutě se narodila chyba v hostující obraně a Dobšice vedly, v desáté minutě přidaly druhou branku a o sedm minut později třetí.

Boskovice se z výletní atmosféry probudily až po třiceti minutách, ale když Fadrný neproměnil svoji šanci, domácí celek to ve 36. minutě potrestal. Martin Fadrný sice ve 41. minutě snížil, to ale bylo ze strany Boskovic v tomto utkání všechno.
Po průběhu hry milosrdný výsledek pro hosty udržel brankář Čech, který byl i přes pět obdržených branek nejlepším hráčem Boskovic. Minimálně dalším pěti brankám zabránil a ještě mu dvakrát pomohla tyč. Boskovicím se toto utkání skutečně nepovedlo.

Další výsledky: Tasovice B – Kunštát 3:3 (2:1), MS Brno – Slovan Brno 3:0 (1:0), Soběšice – Hrušovany 1:3 (1:0).

Celek Boskovic, zdecimovaný zraněními, čeká ve středu semifinále Krajského poháru v Ivančicích, v sobotu hostí Zbýšov.