---
title: Školní rok s Angličanem aneb Češi pohledem zvenku
cover-photo: http://i.zoul.cz/NFcrams.jpg
authors: Vendula Dvořáková
category: napsali nám
tags: Boskovice rozhovory 19-2014
---

Od září 2013 do konce letošního března působil na Střední pedagogické škole v Boskovicích díky Programu celoživotního učení Comenius anglický vysokoškolský student Stephen Ridgway. Zde ve škole měl status asistenta pedagoga v hodinách anglického jazyka, konverzoval a diskutoval se žáky, pomáhal jim s přípravou k maturitní zkoušce a seznamoval je s Anglií. Velmi úspěšné byly například hodiny věnované Stephenovu rodnému městečku Endon, turisticky zajímavým místům Anglie a samozřejmě také hodiny věnované anglickému a českému jídlu. Žáci upekli Stephenovi své oblíbené zákusky podle rodinných receptů a on jim na oplátku připravil pečené kuře a brambory s vařenou zeleninou. Stephen se jako poradce zapojil i do okresního kola konverzační soutěže v anglickém jazyce v DDM Blansko.

Anglický asistent se skvěle sžil s chodem školy i s moravským prostředím. Zevrubně poznal především města Boskovice a Blansko, učitelé naší školy jej na výletech seznámili s okolím těchto měst. Navíc Stephen cestoval Moravou i na vlastní pěst, obdivoval Moravský kras, boskovické lesy, znalosti Čechů o přírodě (především o houbách), ochutnal houbovou praženici i moravskou slivovici a moravské a české pivo. Žáci pozvali Stephena na své stužkovací večírky a maturitní ples. Stephen, který do té doby zažil jen plesy v Praze, byl nadšen rázovitostí a spontánností malých moravských vesnických plesů. Zapojil se i do tradičních školních předvánočních aktivit.

Mnozí učitelé i žáci navázali se Stephenem přátelství. I proto je nám líto, že koncem března jeho pobyt na Střední pedagogické škole v Boskovicích skončil. Stephen ale Českou republiku neopouští, přesouvá se do Prahy na Britskou obchodní komoru. 

**Proč jste se rozhodl právě pro Českou republiku?**

Poprvé jsem Českou republiku navštívil náhodou. V období po ukončení studia na gymnáziu a před začátkem studia na univerzitě jsem chtěl rok cestovat a pracovat v zahraničí. Jeden můj příbuzný mi doporučil Prahu, tak jsem ji jel navštívit. Líbila se mi. Pomáhal jsem tam ve škole asi dva měsíce vyučovat angličtinu. Později, když jsem začal studovat na univerzitě, jsme si mohli zvolit studium nějakého nového jazyka, tak jsem si vybral češtinu. Studoval jsem na Škole slovanských a východoevropských studií, která je teď součástí University College London. Tuto školu slavnostně otevřel prezident Masaryk (a čas od času tam i vyučoval). Potom jsem začal navštěvovat letní školy v Česku a rok jsem dokonce studoval na Karlově univerzitě v Praze. Takže můj vztah k této zemi postupně vzrůstal a jsem velmi rád, že se tak stalo.

**Co máte na České republice nejraději?**

Typická odpověď by byla pivo, které, a to musím říct, je vážně skvělé. Ale samozřejmě to není hlavní důvod, proč mám tuto zemi rád. Myslím, že nejraději mám českou kulturu. Líbí se mi její rozmanitost. Tato země má například bohatou tradici vážné hudby a Praha je jedním z nejbáječnějších a nejkrásnějších měst na světě. Ale jsou tu také moravské regiony, kde se na vesnicích stále dodržují původní tradice a kde jsou lidé hrdí na svou folklórní hudbu, kraj a domácí slivovici. Líbí se mi, že si mohu vychutnat atmosféru kaváren umělecké Prahy a potom pivo a skvělé jídlo v pravé hospodě – myslím, že správné pojmenování by bylo „pánská jízda“ – v tradičních vesnicích.

**Je pro vás těžké učit se česky?**

Zpočátku to těžké bylo. Čeština má sedm pádů, kdežto v angličtině nejsou pády tak důležité. Angličtina také nemá rody – strom není rodu mužského a káva není rodu ženského. Takže jsem musel pochopit nejen tyto gramatické pojmy, ale také jsem se musel naučit všechny koncovky slov: -ů, -ám, -ům, -a atd. To bylo těžké. Ale po nějaké době si na to zvyknete. Každý jazyk má prostě svá pravidla. Nyní už jim rozumím, teď si už jenom musím zapamatovat slova a ta se učí tím lépe, čím víc jich znáte. Musím říct, že se rád učím a mluvím česky. A je skvělé pozorovat, jak potěšení a někdy i šokovaní jsou Češi, když s nimi mluvím.

**Co vás na Češích nejvíce překvapilo?**

Když jsem sem poprvé přijel, byl jsem unesený z toho, jak krásné jsou tu dívky. Nechtěl bych působit neslušně, ale je to prostě tak. Češi jsou také velmi aktivní národ, například procházky, plavání a lyžování jsou tu velmi oblíbené. Domnívám se, že to je jedna ze součástí krásy zdejších dívek – Češi mi zkrátka připadají jako zdravý národ, který má blízko k přírodě, je rád v kondici a rád se o sebe stará.

To mi připomíná další věc, která mne překvapila. Možná je to tím, že Britové jsou velmi rezervovaní lidé, ale byl jsem překvapen, jak je spousta Čechů pyšná na to, jak vypadá. Například je tu pro lidi běžné mít profesionální fotky, na kterých se chovají jako modelové nebo popové hvězdy. V Anglii by to bylo považováno za něco poněkud zvláštního. Člověk také může nabýt dojmu, že Češi jsou na veřejnosti nepřátelští – protože vědí (nebo si myslí), že vypadají skvěle, tak bývají arogantní. Tohle se samozřejmě stává i v Anglii, ale ne tak často jako tady.

Poté, co jsem tu strávil delší čas, jsem byl překvapen českým vlastenectvím. Podle mne je to velmi zajímavý druh vlastenectví. Někdy je velmi silný, například tu lidé dokáží velmi vášnivě podporovat hokejovou reprezentaci. Ve škole se děti učí o věcech, na které může být Česká republika hrdá. Většina lidí dokonce přesně ví, kolik metrů měří nejvyšší hora (to já nemám ani zdání, jak vysoká je nejvyšší hora ve Spojeném království!), a téměř všichni přesně vědí, kolik medailí a ve kterých disciplínách vyhrálo Česko na olympiádě. Ale na druhé straně není moc populární zpívat národní hymnu, a to ani po zmíněných hokejových zápasech. Češi si také patrně stěžují na svou zemi víc než jiní lidé, které jsem potkal. Možná mají Češi pocit, že musejí najít důvody ke svému vlastenectví – medaile, hory, nejlepší pivo, nejkrásnější dívky, jako by se báli, že Česká republika je nějakým způsobem horší než ostatní země. Myslím, že jsem už udal dostatek důvodů pro to, aby si Češi tohle nemysleli a byli prostě hrdí na to, že žijí v České republice.

**Máte rád české jídlo?**

Ano! České jídlo je hodně těžké, stejně jako to anglické. Myslím, že je to skvělé jídlo pro pánskou jízdu, jak už jsem zmiňoval dříve. Je neuvěřitelné, jak dobře k němu jde pivo. Jednou jsem pil v Praze pivo celý den a byl opilý. V takové situaci si v Anglii dáte kebab a možná skončíte pro ten den s pitím. Místo toho jsem měl v Praze vepřo, knedlo, zelo a bylo to perfektní. Mohl jsem klidně pít pivo dál. Ale zanechme piva, české jídlo je velmi vydatné a energetické. Nazval bych je opravdovým jídlem. Pokud máte rádi malá a luxusní jídla, po kterých já ale mívám i nadále hlad, pak české jídlo nejezte. Ale pokud stejně jako já máte rádi opak, tak je to skvělé.

**Zkuste popsat Českou republiku pár slovy.**

Srdce Evropy.

**Věděl jste něco o České republice předtím, než jste sem přijel?**

Slyšel jsem o Praze, ale to bylo všechno. Kdybych uslyšel jméno Česká republika, asi bych si pomyslel, že je to někde ve východní Evropě. To si pravděpodobně pomyslí většina obyčejných lidí z jiné země. Samozřejmě mnoho Britů ví, jak hezká je Praha, a má Českou republiku rádo, ale je také mnoho lidí, kteří nevědí o České republice nic. Já nyní vím nejen, že je součástí střední Evropy, ale také české kultuře rozumím nyní mnohem víc. Vzhledem k tomu, že jsem nevěděl nic o komunistické minulosti, když jsem přijel, Česká republika a Praha představovaly to nejlepší z evropské kultury. Protože jsem neznal minulost, poznal jsem Českou republiku, jak to tu vypadá nyní, bez nějakých stínů minulosti, podle kterých bych si vytvářel předsudky.

Jsem však rád, že Česká republika není ve Spojeném království tak známá jako například Německo nebo Francie. Znamená to, že pro mě bylo objevení této země jako nalezení truhly pokladů plné původní kultury. Někteří Češi si možná stěžují, že jejich země není tak známá, ale na druhou stranu jedním dechem dodávají, že v Praze je čím dál víc turistů. Za situace, kdy půllitr Kozla stojí v Anglii 4 libry (120 Kč), by měli být Češi rádi, že Britové o této zemi moc nevědí a nenavštěvují tudíž často místa mimo Prahu.

**Líbí se vám české Vánoce?**

České Vánoce jsem dosud na vlastní kůži nezažil, vracel jsem na ně vždy do Anglie. Možná kdybych si našel českou přítelkyni, tak by mě pozvala, abych strávil Vánoce s její rodinou. Rozhodně by mi připadalo zvláštní jíst kapra a bramborový salát. Ve Spojeném království jíme krocana, pečené brambory a zeleninu. Také by mi připadalo zvláštní otevírat dárky na Štědrý večer a ne až další den ráno. Ale myslím, že by zase pro Čechy bylo zvláštní jíst na Vánoce krocana. Takže jsem ochotný vyzkoušet české Vánoce a uvidím, co si pomyslím potom.

**Plánujete ještě navštívit Českou republiku v budoucnu?**

Vlastně si myslím, že tu nakonec budu pracovat, aspoň na chvíli. Studuji češtinu a tahle země se mi líbí, tak proč ne. Tedy ano, plánuji tu pobývat často. 

**Co je pro vás největším symbolem Velké Británie?**

Jako první mě napadají červené autobusy, černé taxíky, vlajka a podobně. Je to zvláštní, protože když jsem byl mladší, neměl jsem tušení, že tyhle věci jsou považovány za ryze britské. Když jsem se dozvěděl, že se lidé fotí v londýnských telefonních budkách, myslel jsem si, že jsou blázni. A když se mě lidé zeptali, jestli by mohli ochutnat rybu a hranolky, pomyslel jsem si: „Ale proč jste kvůli tomu jezdili do Anglie, když jste si mohli zajít do obchodu u vás a koupit si to tam?“ Myslím si, že dobře svoji zemi poznáte, když žijete v zahraničí nebo máte zahraniční přátele, protože můžete vidět všechny ty rozdíly. 

Ovšem pro mě osobně je opravdovým symbolem Británie „výstřednost“. Jsem hrdý na to, že Britové chtějí tvořit velké věci a mají kuráž to vyzkoušet. Je v nich touha se učit, touha po poznání světa, ale také nutkání a vůle tohle vše uskutečnit. Myslím, že tohle všechno spočívá ve výstřednosti, téměř v jakémsi bláznovství (vždyť přece dáváme mléko do čaje, no ne?). Ale to také znamená, že se nebojíme být odlišní, posunovat hranice, mít kulturu plnou barev a zvláštností. Myslím, že síla vychází z výstřednosti a Velká Británie určitě výstřední je.