---
title: Pouze v květnu láká Býčí skála
authors: Jitka Melkusová
category: kultura
tags:
- Býčí skála
- 19-2014
---

Minulý víkend měli zájemci letos poprvé možnost navštívit tajemnou jeskyni Býčí skála. Příležitost se jim nabídne ještě 17. a 18 května a nakonec 24. a 25. května vždy od 9 do 16 hodin.

Jeskyně slouží jako výzkumné pracoviště jeskyňářů a je veřejnosti nepřístupná. Nicméně množství zajímavostí s ní související je tak významné, že se jeskyňáři spolu s ochranáři stanou průvodci a popovídají nejen o bronzovém býčkovi, a tajemném pohřbu, ale i o unikátní pamětní desce osazené uvnitř, o zdejších netopýrech a v neposlední řadě o celém jeskynním systému.

V sobotu čtyřiadvacátého května bude možné navíc návštěvu jeskyně spojit s tradičním programem v Josefovském údolí. U hutě se bude tavit železo jako v pravěku, jeskyně Výpustek nabídne speciální prohlídky, otevřena bude i tajemná kostnice pod chrámem ve Křtinách.