---
title: Desítky starobylých knih zmizely z křtinské fary
cover-photo: http://i.imgur.com/JnOyxUP.jpg
authors: Andrea Šrámková
category: zpravodajství
tags: Křtiny Přerovsko kriminalita 19-2014
---

Církevní knihy převážně z 18. století, ale některé i z šestnáctého a dost možná i Kutnohorská bible z konce 15. století… Nejde o výčet exponátů v muzeu, ale o předměty, které zajistili blanenští kriminalisté při domovní prohlídce ve Křtinách a další na Přerovsku. Koncem ledna totiž fara ve Křtinách nahlásila, že postrádá v knihovně 33 historických knih. „Postupně se ukázalo, že jich chybí třiasedmdesát. Během pátrání se podařilo zajistit i další starodávné knihy a předměty, které nepocházejí z fary ve Křtinách. Jejich původ zatím neznáme, ale snažíme se dohledat jejich původní vlastníky, abychom ověřili, jestli nepochází z trestné činnosti,“ uvedl vyšetřovatel případu Leopold Šindelář. Celkem tak na policii skončilo na 150 starých tisků a dalších historických předmětů.

Vysoká hodnota svazků starých několik století zlákala na faře ve Křtinách šestatřicetiletou ženu, která tam chodila pomáhat. Díky tomu věděla, kde jsou klíče, a postupně od loňského léta do letošního ledna odnesla knihy v hodnotě přesahující 550 tisíc. Ty pak nabízela obchodníkům na internetu. Zhruba čtyři desítky těchto starých tisků se kriminalistům podařilo získat zpět, o dalších dvaceti tuší, kde se v současné době nacházejí, zbylé se však nejspíš dohledat nepodaří. „Mezi nalezenými knihami je například vydání děl sv. Cypriána z Basileje z roku 1519 nebo kázání sv. Bernarda z Clairvaux vydaná v Lyonu v roce 1512. Vzácností pak je i nalezená česká Bible z roku 1570 nakladatele Jiřího Melantricha z Aventina,“ uvedla tisková mluvčí PČR Iva Šebková. „V této fázi hledáme další knihy. O jedné například víme, že se přes aukro dostala do Polska, ostatní pravděpodobně republiku neopustily,“ nastínil další kroky kriminalistů vyšetřovatel Šindelář s doplněním, že se jedná o komplikovaný případ. Knihy různě cestují, byly i měněny za jiné. Fara bohužel neměla jejich přesný popis, nebo dokonce obrazovou dokumentaci, která by nyní mravenčí práci usnadnila. „V nezvyklé míře nám tentokrát pomohla veřejnost, konkrétně jeden kněz z východních Čech, který si všiml, že knihy popsané policií někdo již prodává na internetu,“ pokračoval Šindelář.

Postupným šetřením policisté vypátrali ženu, která knihy z fary ukradla, ale také skutečnost, že je dále prodávali dva muži na internetu, čtyřiačtyřicetiletý z Přerovska a další třicetiletý muž. Neobvyklý je na případu samotný motiv, proč žena peníze potřebovala. „Chtěla totiž získat peníze, aby mohla koupit svému manželovi dárek, historický samopal z 2. světové války v ceně asi 100 tisíc korun. Žena je tak nyní podezřelá ze spáchání trestného činu krádeže. Vzhledem k tomu, že svým jednáním způsobila značnou škodu, hrozí jí trest odnětí svobody až na 8 let. Historická zbraň u ní byla také zajištěna a v současné době je na odborné expertíze. V šetření zůstává i skutečnost, zda se žena nedopustila trestného činu nedovoleného ozbrojování,“ doplnila Iva Šebková.