---
title: Přivítali jaro s dětmi
cover-photo: http://i.zoul.cz/qQjqGsl.jpg
authors:
    - I. Staffová
    - J. Kiršnerová
    - J. Kovářová
category: napsali nám
tags: 19-2014
---

Česká republika patří mezi země s bohatou folklórní tradicí. Jarní měsíce přinášejí změnu počasí a barev v přírodě, ale také nejrůznější lidové zvyky. Některé v průběhu let postupně upadají v zapomnění, jiné, například pálení čarodějnic, získávají na významu.

Žáci MŠ, ZŠ a PrŠ v Boskovicích na Štefánikově ulici přivítali jaro společně s klienty Městské správy sociálních služeb v Boskovicích. Děti si připravily pro babičky a dědečky bohatý program plný zpěvu, tance a hlavně jarních tradic, při kterých se tito mohli ve vzpomínkách vrátit do časů svého dětství a mládí. Na vynášení Mořeny, nošení létéčka, velikonoční zvyky a stavění máje postupně navázaly svatodušní svátky, chození královniček, dožínky a hodové slavnosti, které rovněž oslavují přírodu a její bohatství. Žáci vyrobili pro seniory jarní přáníčka a za své vystoupení byli odměněni potleskem a sladkostí. Největší radost jim přinesly spokojené úsměvy na tvářích babiček, které se jim podařilo v závěru vystoupení rozezpívat.

Všem babičkám a dědečkům přejeme do dalších dnů dostatek sil k překonávání životních překážek, hodně sluníčka, pohody, lásky a vzájemného porozumění.