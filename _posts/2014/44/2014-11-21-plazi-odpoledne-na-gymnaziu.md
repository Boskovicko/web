---
title: Gymnázium připravilo pro své studenty plazí odpoledne
authors: Petra Makovcová
category: napsali nám
tags: 
- 44-2014
- Boskovice
- gymnázium
---
Který náš had je nejdelší? Kterého našeho hada je nejsnazší naštvat? Kde se v naší přírodě berou americké želvy nádherné? Co mají společného želvy, supi a kajmani? Kolik dospělých zdravých lidí zabije jed jedné zmije?

Toto všechno a mnohem víc nám v poslední čtvrteční odpoledne v říjnu prozradil ing. Roman Zajíček – zoolog, cestovatel a excelentní vypravěč. Na přednášce se sešlo více než 60 žáků z Gymnázia Boskovice a ze základních škol v Boskovicích a Letovicích. Kromě příběhů, u nichž člověk občas pozapomněl zavřít ústa, jsme si užili také živé korálovky, užovku obojkovou a kajmanku supí, které nám přednášející přivezl ukázat. Vždyť jak lépe si ověřit, že hadi nejsou slizcí, než se s nějakým tím beznohým plazem pomazlit.
