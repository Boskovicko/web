---
title: Ve skleníku představí obrazy Jany Bayerové
authors: Tomáš Trumpeš
category: kultura
tags: 
- 44-2014
- Boskovice

---
Výstava prací boskovické výtvarnice Jany Bayerové na galerii zámeckého skleníku bude slavnostně zahájena vernisáží v neděli 16. listopadu ve 14 hodin. Kulturního programu se ujme mandolinista Martin Krajíček, úvodního slova Jan Vykoukal. 

„Pro menší, spíše komorní výstavu jsem vybrala obrazy z asi tří okruhů své tvorby. Z období kolem let 2008 až 2009 jsou to kytice a zátiší s květinami, mezi něž se dá počítat i nový obraz s motivem páva, který je také inspirován přírodou, její barevnou rozmanitostí a krásou. Do dalšího tématu patří obrazy větších rozměrů, které zpodobňují městská zákoutí a místa, ke kterým mě pojí nějaký vztah, která mám ráda a kam se ráda vracím. 

Jsou to převážně různá místa z Boskovic a z mých oblíbených romantických Benátek. V úplně nejnovějším tématu se odráží moje záliba historického stavitelství. Jsou to obrazy menších formátů inspirované různými architektonickými slohy a obdobími, vystihují je převážně detaily objektů, zdobné a dekorativní části budov, jako jsou klepátka na dveřích, hlavice sloupů, mozaiky a podobně. No a když zbude na zdi nějaké místečko, doplním olejomalby ještě perokresbami,“ prozradila výtvarnice Jana Bayerová.

Ta vystudovala na brněnské Střední škole uměleckých řemesel obor grafika, ale podle svých slov vždy tíhla spíše k malbě. A zejména té se věnuje i dnes. Jana Bayerová pracuje jako výtvarnice a konzervátorka v boskovickém muzeu, kde také plně využívá zkušenosti z konzervátorsko-restaurátorského studia při Moravském zemském muzeu v Brně. Jednoznačně nejvíce se cítí být ovlivněna tvorbou významného českého malíře 19. století Jakuba Schikanedera, v oblibě má také impresionismus, a dále dílo Jamese Whistlera a Gustava Klimta. 

Výstava na galerii zámeckého skleníku potrvá do 18. prosince, přístupná bude při kulturních akcích, nebo po domluvě na telefonu 516 453 544.
