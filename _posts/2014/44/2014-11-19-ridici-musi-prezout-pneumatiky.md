---
title: S příchodem listopadu řidiči přezouvají na zimní pneumatiky
authors: Marek Osouch
category: zpravodajství
tags: 
- 44-2014
- povinnosti řidičů
- Boskovicko
---
Zimní pneumatiky musí mít řidiči na svém autě povinně čtvrtým rokem mezi prvním listopadem a jednatřicátým březnem, pokud se na silnici nachází souvislá vrstva sněhu, námraza anebo se dá očekávat, že taková situace nastane. Připravovaná novela zákona o provozu na pozemních komunikacích také počítá s povinným nošením reflexních prvků pro chodce za snížené viditelnosti. 

Antonín Kočvara ze Suchého už má své auto přezuté. „Přezouval jsem hned prvního listopadu. Kdybych měl čas, tak bych to udělal už dřív,“ vysvětlil Kočvara. Své auto přezouvá sám doma, protože to nezabere moc času a samozřejmě vyjde levněji. „Vyměňuji celá kola, ne jen gumy, takže nepotřebuji jezdit do autoservisu,“ dodal. 

Zvýšený zájem o přezutí zaznamenali s blížícím se listopadem v boskovickém autoservisu Macík. „S povinným přezouváním je nárůst aut v podzimních měsících veliký. Nedá se říct o kolik procent,“ sdělil majitel autoservisu Marián Macík. Minulý týden měl ještě termíny plné, teď už jsou nějaká místa volná. Macík se domnívá, že někteří řidiči ještě s přezutím aut vyčkávají, až se ochladí a budou opravdu zimní pneumatiky potřebovat. Naopak stálé zákazníky má Ladislav Žáček ve svém autoservisu. Žádný výrazný nárůst tak nezaznamenal. Komplikovanou definici v zákoně, za jakých podmínek je nutné mít zimní výbavu, odůvodňuje ministerstvo dopravy tím, že bere ohled na řidiče, kteří v zimě s autem často nejezdí. Pokud není na silnici sníh, mohou tedy vyjet i na letních pneumatikách podobně jako ostatní řidiči, ale nemusí si na několik jízd v zimě kupovat zimní pneumatiky. Zákon se však nevztahuje na místa, která silničáři vyznačí značkami, kde je nutné mít za každých okolností zimní výbavu. V okrese Blansko takové značky nikde nebudou. „Neplánujeme je nikde dávat,“ sdělil vedoucí blanenské Správy a údržby silnic Miloš Bažant. Antonín Kočvara by zavedl přezouvání kol u aut bez výjimky. „Je to lepší pro posuzování policisty a i když na silnici není sníh, tak letní pneumatiky na prochladlé zemi nemají takové vlastnosti jako zimní,“ upozornil.

S příchodem zimního počasí se na kontrolu správného obutí auta zaměří i policejní hlídky. Řidiči, který nebude mít na svém autě zimní pneumatiky, hrozí až dvoutisícová pokuta. „Řidiči jsou sami proti sobě,“ potvrdil mluvčí blanenské policie Petr Nečesánek. Zimní pneumatiky mají totiž na sněhu výhodu oproti letním. 

Na ministerstvu také připravují novelu zákona o pohybu na silnicích. Návrh zákona počítá i s tím, že v noci za snížené viditelnosti budou muset chodci na silnici mít na sobě reflexní prvek. Podle ředitele dopravní policie Tomáše Lercha teď přichází období, kdy se brzy stmívá a roste riziko střetu chodce s autem. „Přestože zákon nyní povinnost užití reflexních prvků chodcům neukládá, stejně tak i užití cyklistických přileb cyklisty staršími osmnácti let, apelujeme na všechny tyto účastníky silničního provozu, aby si uvědomili svou vlastní bezpečnost a jistou osobní zodpovědnost za svůj život a zdraví,“ uvedl Lerch. Zavedení se nebrání ani Antonín Kočvara. „Já jsem jednoznačně pro, je to dobrá věc. A nejde o žádnou významnou investici,“ prohlásil. 

Podle připravované novely zákona budou muset řidiči před usednutím za volant odstranit z čelního skla a předních bočních skel sníh a námrazu. Na autě dále nebude smět zůstat sníh nebo led, který by se mohl za jízdy uvolnit a ohrozit tak další řidiče.  S tím Kočvara také souhlasil. „Není příjemné, když člověku lítá sníh na čelní sklo,“ poznamenal. Zároveň ale podotkl, že problém je hlavně u kamionů, ze kterých neví, jak budou řidiči smetat sníh. Policie podle Nečesánka návrh vítá. „Teď může padající sníh způsobit škodu,“ dodal. 

