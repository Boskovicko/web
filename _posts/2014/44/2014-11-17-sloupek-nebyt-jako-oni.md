---
title: Nebýt jako oni
authors: Tomáš Trumpeš
category: publicistika
tags: 
- 44-2014
- sloupek

---
Pro některé z příštích čísel Boskovicka připravuji článek o probační a mediační službě, která mimo jiné pomáhá propuštěným vězňům začleňovat se zpět do života na svobodě. Při té příležitosti mi vytanula vzpomínka na slova Václava Havla, která někdy v začátcích naší nové demokracie pronesl se svou zkušeností vězně. Přirovnal tehdy společnost k právě osvobozenému vězni, který zpočátku často podléhá jakési možná nečekané sentimentální touze vrátit se zpátky za mříže. Svoboda je příliš komplikovaná a ve vězení o něj bylo postaráno, nemusel řešit spoustu složitých věcí a nést břímě odpovědnosti a nutnosti rozhodovat se, byť o těch nejvšednějších věcech svého života. Pod tlakem svobody je mu náhle po nesvobodě smutno.

Nechci se teď ovšem ptát, jestli jsme jako společnost už dostatečně daleko, abychom podobnému syndromu nepodléhali. Spíše bychom se možná měli každý sám sebe ptát, co všechno jsme udělali a děláme pro to, aby tento vězeňský syndrom vymizel. S jakým nasazením pracujeme v probačních a mediačních službách každodenního života pro naši společnou svobodu. Zlořečit těm, kteří syndromu podléhají, je příliš snadné.

Druhý vězeňský obraz, který mi vytanul před očima, je fotomontáž, která kolovala po internetu před několika lety, kdy se protnuly dva trestní případy, na které se upínaly oči celého světa. Na první fotografii byl norský masový vrah v obleku, souzený v komfortním prostředí s korektním zacházením. Na druhém ruské punkové rebelky, které protestovaly proti kolaboraci pravoslavné církve s totalitním Putinovým režimem, kterak v železné kleci přihlížejí jednání zmanipulovaného soudu. Původním záměrem spojení obou fotografií bylo nejspíš poukázat na domnělou bizarnost obou případů. Možná je však výsledná montáž daleko více nechtěným upozorněním na to, že máme jen dvě možnosti. Buď budeme žít ve společnosti, která usiluje o humanismus i tam, kde už nám to může připadat nepřípadné, nebo skončíme ve společnosti, která názorové odpůrce a kritiky zavírá do železných klecí a posílá na Sibiř.

Respekt k názorovým oponentům, slušnost a snaha potlačit za všech okolností tendenci mstít se a ponižovat druhé lidi, byť by i spáchali či hlásali něco zcela nepřijatelného – právě v tom vidím hlavní odkaz Listopadu 89. A právě proto mi ze všech hesel zní v uších nejvíc to, které nás také uprostřed dnešních svárů a problému vyzývá, abychom se snažili „nebýt jako oni“.     
