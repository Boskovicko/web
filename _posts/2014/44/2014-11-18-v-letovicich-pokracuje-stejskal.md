---
title: Starosta Stejskal: Koaliční smlouvu nepotřebujeme
V Letovicích nakonec pokračuje tandem Vladimír Stejskal – Jiří Palbuchta
authors: Tomáš Trumpeš
category: zpravodajství
tags: 
- 44-2014
- Letovice
- komunální volby
---
Nepřehledná povolební situace v Letovicích nakonec vyústila na ustavujícím zastupitelstvu minulé pondělí úspěchem dosavadních lídrů radnice. Starosta Vladimír Stejskal z ODS i místostarosta Jiří Palbuchta z ČSSD své posty obhájili.

ODS má jako vítěz voleb v sedmičlenné radě tři zástupce, kromě Vladimíra Stejskala to jsou ještě Marek Chládek a Petr Janoušek. Jiřího Palbuchtu z ČSSD doprovodí bezpartijní kandidátka Eva Pařilová, za KDU-ČSL v radě usedne Bohuslav Kuda a posledním radním bude bezpartijní kandidát za KSČM Karel Válek.

Poněkud nestandardní je, že nové vedení města neuzavřelo a ani neplánuje uzavřít žádnou koaliční dohodu. „Žádná koaliční dohoda sepsaná není a nebude. Nespoléháme na papíry, ale na morální vlastnosti každého jedince. Do rady se dostali lidé, se kterými chci spolupracovat a věřím jim,“ okomentoval netradiční postup staronový starosta Vladimír Stejskal. V sociální demokracii tak mezi zastupiteli zvítězilo křídlo podporující pokračování dosavadní spolupráce se starostou Stejskalem a s ODS. Mimo hru zůstala Daniela Ottová, předsedkyně místní organizace ČSSD a lídryně kandidátky, která však skončila až na třetím místě v počtu získaných hlasů. Jiří Palbuchta s Evou Pařilovou dali přednost pokračování dosavadního partnerství s ODS i navzdory usnesení členské základny, která preferovala koalici s Občanskou iniciativou, TOP 09 a lidovci. Daniela Ottová by se v takovém případě dokonce mohla stát starostkou, ale to se na zastupitelstvu nepodařilo prosadit, získala pouze devět hlasů, přičemž dosavadní starosta Vladimír Stejskal jich získal dvanáct. Paradoxně se tak stalo proto, že Danielu Ottovou nepodpořili kandidáti její vlastní strany.

Vzniklou situací se zabývala členská schůze letovické ČSSD ve čtvrtek večer. „Průběh byl bouřlivý, a to z důvodu nerespektování demokraticky většinově přijatého usnesení členů místní organizace týkajícího se obsazení postů ve vedení města a radě města ze strany dvou zvolených zastupitelů za ČSSD. Pro zvolení starosty za ČSSD chyběly právě tyto dva hlasy. Výsledkem je pro letovickou ČSSD schizofrenní situace, kdy má dva zastupitele – místostarostu a členku rady – v koalici, kterou členové místní organizace předem odmítli, a jednu zastupitelku v opozici,“ popsala Daniela Ottová, která je právě onou zastupitelkou v opozici. Na čtvrteční schůzi obhájila post předsedkyně místní organizace. Žádné další stanovisko ke vzniklé situaci letovická ČSSD nicméně nepřijala.

„Povolební vyjednávání bylo dlouhou dobu v patu. Byť to pro naši stranu neznamená žádnou výhru, odhodlal jsem se k tomuto kroku, a to také proto, že spolupráce s panem Stejskalem byla v posledních dvou letech vzorná. A především takto ctíme hlas lidu, takto volby dopadly. Když strana propadla ve volbách na čtvrté místo, byl by to výsměch voličům, kdyby získala post starosty, i když vím, že se při povolebních vyjednáváních takové věci stávají,“ uvedl místostarosta Jiří Palbuchta.

Ani ten se neobává, že by vládnutí bez koaliční smlouvy přinášelo nějaká rizika. I v tomto se odvolává především na dobrou zkušenost dosavadní spolupráce z posledních dvou let. A nevidí ani problematické programové rozdíly. „Všechny volební programy byly v Letovicích z 85 procent stejné, takže není důvod, aby to nefungovalo. Poslední dva roky jsme si taky nehráli na politiku, ale pracovali pro lidi,“ doplnil Jiří Palbuchta.

Stejně jako v Boskovicích, zasedne i v Letovicích v městské radě bezpartijní kandidát zvolený za KSČM. V Letovicích je však situace o to problematičtější, že na rozdíl od Boskovic se nové vedení města v zastupitelstvu neobejde i bez dalších komunistických hlasů a také proto, že ODS proti spolupráci s komunisty na celostátní úrovni ostře vystupovala a předseda strany Petr Fiala říkal, že místní buňky, které se k tomu uvolí, může vedení strany zrušit. V minulosti se tak ostatně na několika místech stalo. „Ať pan Fiala přijede, rád mu to vysvětlím. Tito lidé mě nikdy nepodrazili, mám problém s jinými lidmi, kteří mají k férovému jednání daleko,“ okomentoval spolupráci s komunisty starosta Vladimír Stejskal.

Na problematickou spolupráci ODS a KSČM poukazuje také lídr nejsilnějšího opozičního hnutí Radek Procházka z Občanské iniciativy. Podle něj se tak nyní otevřeně ukázalo to, co v Letovicích fungovalo už poslední dva roky. Jeho Občanská iniciativa je jinak s opoziční rolí smířena. „My výsledek hlasování samozřejmě respektujeme. Přijímáme roli opozice, není to pro nás škaredé slovo, naším úkolem teď bude vedení města především kontrolovat, což je rovněž důležité. Výsledná dohoda odporuje běžným demokratickým standardům a hlavně se ukázalo, že zvítězil boj o korýtka. Vím, že z téhož obviňovala druhá strana i nás, ale pokud vidíme, že někteří politici neváhají rozdělit své strany, a nerespektovat je, jako se to stalo v ČSSD a u lidovců, je zřejmé, že některým konkrétním osobám šlo spíše o ta korýtka. Zastupitelé se samozřejmě rozhodují každý za sebe, ale pokud nechtějí být loajální k vlastní straně a jejímu programu, měli by také sami za sebe kandidovat a nepoužívat politickou stranu jen jako výtah do zastupitelstva. Druhá věc je, že se teď konečně otevřeně ukázalo, že tady existuje spojenectví ODS a KSČM, i když není podepsáno na papíře. I ústní dohoda je dohoda. Myslím si, že je to podvod na voličích, ona není žádná malá a velká politika, takže pokud někdo slibuje, že nebude vládnout s komunisty, a pak to udělá, je to podvod. Toto jednání spoustě voličů dokazuje, že volby jsou zbytečná věc a proto k nim také nechodí,“ uvedl Radek Procházka.

A v čem vidí zastupitelé, kteří skončili v opozičních lavicích, největší rizika staronového vedení letovické radnice? „Všechna volební uskupení se ve svých programech shodovala, co se týká investičních akcí ve městě. ČSSD chtěla jako nadstavbu přinést změnu ve vedení a hospodaření města, otevřenou a transparentní radnici, tak jak prezentovala i ve svém mottu celé kampaně. Obávám se, že toto naplněno nebude a pokud ano, budu příjemně překvapena,“ vyjádřila se předsedkyně letovické ČSSD Daniela Ottová.

Šéf Občanské iniciativy a bývalý letovický starosta Radek Procházka předpokládá, že nové vedení města se do zásadnějších kroků pouštět nebude. „Myslím si, že vedení města bude mít problém se shodnout na zásadních věcech a prosadit je. Takže očekávám, že to bude spíše taková údržbová koalice, která bude opravovat chodníky, ale do ničeho většího se nepustí. To neznamená, že budou dělat něco špatně, spíše si myslím, že by si Letovice zasloužily odvážnější a charakternější vedení s větším rozhledem a vizí,“ uzavřel Radek Procházka.