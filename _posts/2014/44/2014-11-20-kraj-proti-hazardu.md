---
title: Kraj vyzývá obce k boji proti hazardu
authors: Tomáš Trumpeš
category: zpravodajství
tags: 
- 44-2014
- hazard
- Boskovicko 
---
Jihomoravský kraj vyzve nově zvolená obecní a městská zastupitelstva k zákazu či regulaci hazardu. Rozhodlo o tom vedení Jihomoravského kraje, které doporučí nově zvoleným zastupitelstvům měst a obcí, aby rozhodli buď o úplném zákazu hazardu anebo o jeho radikálním omezení.  Po jednání krajské rady 4. listopadu to oznámil hejtman Michal Hašek.

„Řada obcí a měst na jižní Moravě v letošním roce rozhoduje o tom, jak postupovat proti hazardu, bylo to také tématem řady komunálních referend. Ta sice nebyla úspěšná - nikoliv co do výsledku, ale kvůli malé účasti. Jako krajská koalice jsme se dohodli na tom, že příští týden krajské zastupitelstvo doporučí všem nově zvoleným zastupitelstvům měst a obcí, aby rozhodla buď o úplném zákazu hazardu anebo o jeho radikálním omezení.  Musí samozřejmě následovat další krok, jednání Jihomoravského kraje s vládou, respektive s ministrem financí Andrejem Babišem o nové právní úpravě, která by řešila výpadek prostředků do rozpočtů obcí a měst. Nelze říci jen zakažte hazard, ale také jakým způsobem pak budou následně financovány některé činnosti,“ řekl hejtman Michal Hašek.

Náměstek hejtmana Stanislav Juránek zdůraznil, že je důležité spojit se s obecními zastupitelstvy při řešení společných problémů. „Není možné řešit hazard odděleně, proto se obrátíme na nově zvolená zastupitelstva,“ uvedl náměstek Juránek.

