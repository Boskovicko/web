---
title: "Pavlovské mokřady u Benešova: Podceňované a devastované tajemství Drahanské vrchoviny"
cover-photo: http://i.imgur.com/bpXmPM4.jpg
authors: Žaneta Ondroušková
category: zpravodajství
tags: 
- 44-2014
- Boskovicko
- Benešov

---
Bažiny a mokřady jako z pohádky se na Boskovicku jen tak nevidí. Výjimkou jsou ty Pavlovské, které se nacházejí na severním okraji obce Benešov. Regionálně jedinečný krajinný celek, který nemá obdoby na celé Drahanské vrchovině, patří mezi chráněná uzemí už od konce osmdesátých let minulého století. 

I v pohádkách se však občas dějí nepravosti. V té o Pavlovských mokřadech si zlého čaroděje zahráli zemědělci, kteří za minulého režimu oblast odvodňovali a těžili v ní rašelinu, čímž způsobili postupné vysychání místa a vymizení rostlinných i živočišných druhů. Napravit škody má revitalizační projekt za téměř dvanáct milionů korun, který Benešovští právě odstartovali. Počítají v něm s vytvořením nových tůněk, obnovou přítokových koryt do mokřadů či s odbahněním Červeného rybníka. Hotovo bude příští rok na podzim. 

### PŘÍRODNÍ POKLADY

Název Pavlovské mokřady označuje přírodní rezervaci v pramenné oblasti říčky Bělé o velikosti sto dvaceti pěti hektarů. Jejím posláním je zachování harmonické kulturní krajiny s vysokou ekologickou i estetickou hodnotou. „Území je souborem velmi ohrožených trvalých travních porostů s přirozeně rostoucími vlhkomilnými druhy rostlin, mokřadních lad a na ně vázaných živočišných druhů, stejně tak neméně ohrožených společenstev malých stojatých vod. Cílem ochrany je zajištění komplexních podmínek pro rozvoj těchto společenstev s výskytem chráněných druhů rostlin a živočichů,“ popsala mluvčí krajského úřadu v Brně Denisa Kapitančiková.

Mezi zvláště chráněné druhy rostlin, které se v oblasti vyskytují, patří například ďáblík bahenní, všivec lesní, prstnatec májový, kosatec sibiřský, rosnatka okrouhlolistá, suchopýr pochvatý či úpolín evropský. Tyto rostlinné druhy tvoří společenstva spolu se zvláště chráněnými živočichy, jako jsou rosnička zelená, modrásek bahenní, čolek horský, zmije obecná a řada dalších.

Jedinečnost rezervace tkví v rašeliništích přechodového až vrchovištního typu, která však byla postupem času vytěžena a těm původním se už podobají jen málo. Těžba, která vyvrcholila v sedmdesátých letech dvacátého století, představovala velký zásah do ekologické stability uzemí. Ještě horší to však bylo s odvodňováním, ke kterému zemědělci ve velkém přistupovali kvůli obhospodařování tamní půdy. Následky byly pro mokřady katastrofální – zničení mnoha stanovišt‘ chráněných druhů rostlin a živočichů, porušení odtokových poměrů a snížení hladiny spodní vody v celé oblasti Bělé. Negativně se projevilo i ukončení obhospodařování některých vlhkých luk. „Ty dnes zarůstají vysokými travami, jako je rákos nebo třtina křovištní, a rozvoj vegetace je omezován zbytky suché biomasy,“ upřesnil Jaroslav Podhorný z Českého svazu ochránců přírody pro Olomoucký kraj, který zároveň dodal, že mokřadům by pomohlo kromě zvýšení hladiny spodní vody také ruční kosení a odstraňování biomasy v částech lokality, kde tlející zbytky rostlin znemožňují růst vegetace.

### PROJEKT ZA 12 MILIONŮ

Řešením mají být biotechnická opatření, na která obec Benešov získala dotaci z Operačního programu Životní prostředí. Plánované úpravy a zařízení podpoří trvalé zadržení povrchových vod a zlepší vodní poměry v oblasti. „Jedná se o vytvoření nové retenční nádrže na toku Bělé sloužící jako zdroj vody pro mokřady, nových mokřadních tůní a zádržného systému pomocí dřevěných přehrážek. Dále obnovíme původní tok Bělé, mokřadní plochy a přítoková koryta do mokřadů, odbahníme Červený rybník a opravíme funkční objekty. Projekt zahrnuje i vegetační úpravy a ohumusování dotčených ploch,“ vysvětlil benešovský starosta Antonín Rus s tím, ze práce začínají právě teď a skončí za rok v listopadu. 

Cena za celé dílo je přes jedenáct a půl milionu korun. Pokryje ji dotace, o kterou obec zažádala na Ministerstvu životního prostředí. S žádostí pomáhali i pracovníci krajského úřadu, který je podle zákona orgánem ochrany přírody zajišťujícím péči o zvláště chráněná území. „Spolupráce spočívala především v poskytování odborné pomoci, konzultacích, účasti při projednávání záměru a poskytování odborných podkladů,“ doplnila Denisa Kapitančiková. 

Mokřady na mnoha místech v České republice v minulosti zanikaly vlivem intenzivního hospodaření. Je otázkou, nakolik projekty podobné tomu benešovskému pomůžou vrátit tyto vzácné ekosystémy do původního stavu – do podoby tajemných a neprobádaných míst, která známe z pohádek a která zároveň představují jeden z nejužitečnějších typů krajiny. Jen na to lidé v minulosti často zapomínali. 

Mokřady tvoří přechod mezi suchozemskými a vodními ekosystémy, ve kterých se vyskytují specifické druhy živočichů a rostlin. Tato podmáčená místa dříve tvořila asi šest procent souše, ale velkou část z nich lidé zdevastovali vybagrováním, zavezením zeminy, odvodněním či tvorbou příkopů. Přitom se jedná o velice užitečné biotopy. Z pohledu rozmanitosti přírody jde o jedny z nejbohatších území, protože se zde vyskytují jak vodní, tak suchozemské organismy. Dále jsou pro člověka cenné, jelikož představují přirozenou zásobárnu vody v krajině a mají značnou retenční schopnost v případě nadměrných srážek. Jediné, co neumí, je poskytnout úrodnou půdu – podmáčení totiž způsobuje nemožnost obhospodařování, což byl také důvod pro jejich časté meliorace. Stejný osud v minulosti potkal i Pavlovské mokřady u Benešova, kterým se věnuje tento díl seriálu o přírodních rezervacích na Boskovicku. 
