---
title: V Boskovicích i Letovicích oslaví 17. listopad
authors: Tomáš Trumpeš
category: zpravodajství
tags: 
- 44-2014
- Boskovicko
- Boskovice
- Letovice
- 17. listopad
---
Hned tři akce k 25. výročí Sametové revoluce se na Den boje za svobodu a demokracii konají v Boskovicích. 
Vzpomínkovou akci pořádají v pondělí 17. listopadu Junáci a Orli, součástí bude v 17 hodin odhalení památníku na opěrné zdi pod kostelem sv. Jakuba. Památník nazvaný Studnice je dílem výtvarnice a boskovické rodačky Magdaleny Staňkové a nese poselství Sám v sobě pravdu hledej a uchovej.

Kino Panorama bude od 19.30 promítat unikátní archivní záběry z Listopadu 1989 v Boskovicích. Jednat se bude o záznamy dobových záběrů z demonstrace na boskovickém náměstí, která se odehrála 27. listopadu roku 1989. Téměř hodinový záznam představuje atmosféru v Boskovicích během klíčové události naší země. 

Muzeum Boskovicka zve od 10. do 30. listopadu na prohlídku výstavy zapůjčené z Ústavu pro studium totalitních režimů Diktatura versus naděje. Výstava mapuje šíři perzekuce církve totalitním režimem v Československu.

V Letovicích pořádá Vzpomínku na Sametovou revoluci občanské sdružení Paleta. Akce začne v pondělí 17. listopadu v 19 hodin na schodech u řeky, kde je připraveno společné bubnování, koncert hudebního uskupení Šnek a spol., dále vystoupí MC Luis de Fumés. Od 20 hodin bude program pokračovat v sále ZUŠ, kde zazní vzpomínka letovického pamětníka – audiozáznam rozhovoru s MUDr. Milanem Pištělákem, letovickou osobností roku 2014 a jedním z hlavních aktérů letovických listopadových událostí v roce 1989. Rozhovor byl veden v roce 2009 pro regionální noviny Boskovicko. Na závěr programu bude provedena hra Václava Havla Audience.

V případě deštivého počasí se celý program přesune hned po zahájení do sálu ZUŠ. „Budeme rádi, když s sebou přinesete jakoukoli svou fotografii pořízenou v roce 1989. Na zadní stranu uveďte své jméno. Fotografie budou posléze vystaveny v rámci výstavy Tváře roku 1989,“ vyzvali účastníky akce pořadatelé. V rámci oslav Sametové revoluce bude veřejnosti poprvé představen a nabídnut k zakoupení kalendář Anděl pro LDN, který připravilo právě sdružení Paleta.

Jako tradičně oslaví výročí svržení komunistické diktatury také v Borotíně. V předvečer svátku, v neděli 16. listopadu od 20 hodin, pořádají jako každoročně borotínské hasičky v místním kulturním domě Sametovou pařbu.

