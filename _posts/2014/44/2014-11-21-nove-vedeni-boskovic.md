---
title: Boskovické zastupitelstvo zvolilo nové vedení města
cover-photo: http://i.zoul.cz/xchuM8f.jpg
authors: Tomáš Trumpeš
category: zpravodajství
tags:
- Boskovice
- komunální volby
- 45-2014
---

Až nečekaně hladce proběhlo v pondělí odpoledne v Boskovicích ustavující zastupitelstvo, jehož hlavní náplní bylo složení zastupitelských slibů a volba nového vedení města.

Dle koaliční dohody, kterou uzavřely ČSSD, KDU-ČSL a hnutí ANO, se starostkou stala Hana Nedomová z ČSSD. A získala velice silný mandát, neboť ji podpořili i opoziční zastupitelé a ruku pro její zvolení zvedlo všech 27 zastupitelů. Ve stejném duchu proběhlo i zvolení místostarostky Jaromíry Vítkové z KDU-ČSL a místostarosty Petra Malacha z ČSSD. I oni získali podporu kompletního zastupitelského sboru.

Svůj postoj a částečný nesouhlas vyjádřili opoziční zastupitelé až při hlasování o jednotlivých radních. Plný počet hlasů získala jen Dagmar Hamalová z KDU-ČSL a de facto také Karel Ošlejšek z ČSSD, neboť ten ztratil jediný hlas, a to svůj vlastní, neboť se při hlasování o svém jménu zdržel. Milan Kolínský z ČSSD získal důvěru 22 zastupitelů, Pavel Schwarzer a Martina Přichystalová zvolení za hnutí ANO obdrželi každý 21 hlasů. Nejméně hlasů obdržel radní Vladimír Farský, u jehož jména se také rozpoutala diskuse ohledně účasti nestraníka zvoleného na kandidátce KSČM v městské radě. Nakonec však i jeho jméno prošlo pohodlnou většinou 18 hlasů.

„Hlasovat pro kandidáty na starostku a místostarosty jsme se po konzultacích rozhodli z jediného důvodu – shodli jsme se, že takto dopadly volby. Výsledek byl natolik jednoznačný, že jsme si řekli vůle lidu – vůle boží, nemá cenu trucovat. U radních už to bylo samozřejmě jiné. Chceme být konstruktivní opozicí a ne být jen bořiči. Když byla ČSSD v opozici, hlasovala často proti něčemu jen proto, že jsme to navrhovali my, ale tohle já v komunální politice neuznávám, tady nemá cenu hrát si na parlament,“ vysvětlil svůj postoj bývalý starosta a dnes opoziční zastupitel Jaroslav Dohnálek z ODS.

Nově zvolená starostka Hana Nedomová na zastupitelstvu pronesla řeč, ve které kromě poděkování voličům i zastupitelům za zvolení zopakovala hlavní myšlenky, na kterých vznikla nová koalice. Ta by podle ní měla přinést změny, větší otevřenost a měla by zpracovat strategický plán města. „Přichází změna – nový stav. Chtěla bych proto všechny ubezpečit, že změny přijdou. Nemyslím tím změny revoluce, kdy budou padat hlavy a bude bořen fungující systém. Budou ale prováděny na základě uvážených a opodstatněných důvodů,“ uvedla Hana Nedomová, která by chtěla konstruktivně spolupracovat se všemi zastupiteli, bez ohledu na stranickou příslušnost. „Do rozhodování o dalším vývoji města chci co nejvíce vtáhnout naše občany a odbornou veřejnost. To již při zpracovávání Strategického plánu rozvoje města, který bude obsahovat vize a cíle, kterými se bude město ubírat v následujících letech. Jde o dokument, který je jedním z indikátorů pro získávání finančních prostředků v nadcházejícím programovém období. V neposlední řadě bude jasný a srozumitelný pro občany,“ pronesla po svém zvolení nová starostka. 

Haně Nedomové je 52 let, má za sebou zkušenost 16 let práce ve státní správě a samosprávě na úřadě v Blansku, k tomu další 2 roky ve funkci uvolněné předsedkyně výboru pro územní plánování a dopravu. Je členkou zastupitelstva Jihomoravského kraje. Jaromíra Vítková pokračuje ve své funkci místostarostky již čtvrté volební období. Částečně uvolněný místostarosta Petr Malach pracuje jako asistent premiéra Bohuslava Sobotky. Tajemníkem města zůstane i nadále David Škvařil.

Předmětem kritiky opozičních zastupitelů se na ustavujícím zasedání stala vedle Vladimíra Farského také nová radní Martina Přichystalová. Ta je od roku 2011 v soudním sporu s boskovickou nemocnicí, kde dříve pracovala. Nyní však zasedne v radě města, která je zároveň valnou hromadou společnosti s ručením omezením, která nemocnici spravuje. A právě to vnímá opozice jako konflikt zájmů. Martina Přichystalová se s nemocnicí soudí o částku půl milionu korun, předmětem sporu je nerovné ocenění, kterého se vůči ní měla nemocnice dopustit, když vykonávala pozici primářky dětského oddělení. Žalobu podala v roce 2011, kdy ve funkci skončila. 

„My to považujeme za jasný střet zájmů,“ vyjádřil se na zastupitelstvu kupříkladu Radek Mazáč, který vedl do voleb kandidátku Sportovců. „Já jsem se soudním sporem, který vedu s Nemocnicí Boskovice, nikdy netajila, nemůže to být považováno za nějaký podvod na voliče. Vzhledem k tomu, že jsem v tomto soudním sporu stranou žalující, mohu jej kdykoliv ukončit. Konzultovala jsem svoji kandidaturu do rady města s právníky, bylo mi sděleno, že nic není na překážku, byť tento soudní spor nebyl uzavřen,“ uvedla před volbou Martina Přichystalová. Koaliční zastupitel a právník Milan Kolínský upozornil na to, že se jedná o pracovně-právní spor, o kterém nebude rozhodovat rada města, ale nezávislý soud.

Bývalý starosta Jaroslav Dohnálek zatím nechtěl vzniklou koalici a její potenciální rizika příliš hodnotit. „Je nutno počkat si na programové prohlášení. Z volebního programu ČSSD nepoznáte, co míní dělat třeba s halou a s nemocnicí, a to já pokládám za stěžejní. Takže si musíme počkat, na čem konkrétním se koalice shodne,“ uvedl Jaroslav Dohnálek.

Nové vedení města stanovilo jako svou první prioritu dokončení přípravy a schválení rozpočtu města na rok 2015. Ten by mělo schválit prosincové zastupitelstvo. „To je stěžení a už nyní nad rozpočtem začínáme intenzivně jednat a s vedoucími odborů rozebírat jednotlivé položky,“ popsala Hana Nedomová s tím, že práci jim částečně zkomplikovala skutečnost, že mezi starým a novým vedením města nedošlo k standardnímu předání informací, takže si je dnes musí nové vedení opatřovat od tajemníka a vedoucích odborů. „Nevím, jak to bylo tady, ale na jiných úřadech je zvykem, že když se mění vedení města, tak si bývalí a noví starostové předávají protokolárně alespoň stavy na účtech, seznamy rozdělaných investičních akcí. Toto neproběhlo, nebyla jsem kontaktována a žádné informace nám předány nebyly. O to větší iniciativu musíme vyvíjet, abychom si podkladové materiály získali a nastudovali,“ popsala nová boskovická starostka.

Bývalý starosta Jaroslav Dohnálek však říká, že se zachoval zcela standardně, on sám a podle jeho zkušeností ani jiní starostové nepřebírali úřad jinak. „Klíče jsem předal panu tajemníkovi, materiály jsou u úředníků, vlastně nevím, co víc bych měl předávat. Přijde mi trochu nedůstojné si na něco podobného stěžovat,“ komentoval situaci Jaroslav Dohnálek. „Pana starostu jsem navštívila hned po podpisu koaliční smlouvy, ale k žádnému oficiálnímu předání nedošlo. Do doby, než jsem byla zvolená, mně nepříslušelo něco vyžadovat. Možná jsem měla víc komunikovat, ale pokud někdo někomu něco předává, tak myslím, že by tam ta vstřícnost aspoň trošku mohla být. Nicméně jsme ráda, že ustavující zastupitelstvo proběhlo v klidu,“ uzavřela své vyjádření starostka Hana Nedomová.
