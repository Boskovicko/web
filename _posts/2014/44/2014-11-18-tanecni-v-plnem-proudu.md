---
title: Taneční kurzy jsou v plném proudu
cover-photo: http://i.imgur.com/toJzEow.jpg
authors: Ludmila Dobrozemská
category: zpravodajství
tags: 
- 44-2014
- Boskovicko

---
I letos je podzim pro středoškoláky, především pro studenty druhých ročníků, spojen s návštěvou tanečních kurzů, na kterých si osvojí nejen společenský tanec, ale i společenské chování.

V Boskovicích mají studenti středních škol a učilišť možnost navštěvovat hned dva taneční kurzy. Jedny probíhají ve čtvrtek pod záštitou Kulturního zařízení města Boskovice v zámeckém skleníku, druhé v úterý a pořádá je Tělovýchovná jednota Sokol v prostorách sokolovny. 

Taneční v zámeckém skleníku vedou učitelé společenského tance a výchovy Lada a Radek Pernicovi. Jsou zkušenými trenéry středně pokročilých tanečních párů a bývalí porotci na soutěžích sportovního tance. Rovněž se zúčastnili několika mezinárodních soutěží a mistrovství České republiky ve sportovním společenském tanci. Jejich dva kurzy pro středoškoláky navštěvují převážně studenti gymnázia. „Taneční kurzy u nás probíhají v přátelské atmosféře. Páry se naučí během deseti lekcí asi jedenáct párových tanců - samozřejmě polku a valčík, dále například tango, blues, jive, cha-chu, slowrock, ale také rock and roll nebo merengue. Účastníci se také seznámí  s nejzákladnějšími pravidly společenského chování. Po šesté lekci následuje první prodloužená a na závěr tanečních kurzů je reprezentační ples, který letos proběhne 4. prosince,“ popisuje kurzy Radek Pernica. Studenti tančí nejen na hudbu, která je přímo určena pro taneční kurzy, ale také na hudbu, kterou zná každý z rádia. Zájem o kurzy je stále velký, potvrdil Radek Pernica. „Naše kurzy navštěvuje zhruba dvě stě lidí, zájem se pořád zvedá,“ uvedl. Čím to je, že je o kurzy pořád takový zájem? „Snažíme se být trpěliví a přistupovat ke každému kurzu individuálně. Nikam lidi netlačit, spíš je povzbudit,“ doplnil Pernica s úsměvem. Mimo kurzy pro studenty vedou manželé Pernicovi i kurzy pro dospělé, kam chodí lidé od osmnácti do sedmdesáti let. 

Na taneční kurzy se těší i studentka gymnázia v Boskovicích Tereza Valterová. „Do tanečních jsem se těšila už dlouhou dobu, protože tanec sám o sobě mě dost baví, i když takový jsem ještě nikdy netančila. Nejvíc se mi líbí cha-cha, nejméně asi tango. Navíc se tu potkávám se stejně starými lidmi a prostředí ve skleníku tomu dodává pěknou atmosféru,“ dodala Tereza. Dokonce podruhé se do tanečních kurzů přihlásil Vítek Procházka, student třetího ročníku střední školy. „Chodit do tanečních podruhé je jiné v tom, že už mi na tom tolik nezáleží a celá atmosféra je volnější, protože jsem už jednou kurzy absolvoval a vším si prošel,“ prohlásil Vítek s tím, že i on si oblíbil cha-chu, dále i waltz nebo polku.

Druhý boskovický taneční kurz v sokolovně vedou učitelé tance a společenské výchovy, choreografové, trenéři a porotci společenského tance z Blanska Alena a Jiří Míšenští. Své kurzy pořádají nejen v Boskovicích, ale hlavně v Blansku. Pro dospělé pak otevírají taneční kurzy i v Kotvrdovicích, Adamově a Oboře. Neučí studenty jen tančit, ale kladou důraz právě na společenské chování, kterému každou lekci věnují zhruba 20 minut. „Učíme studenty jak správně pozdravit, podat ruku, jak se správně chovat například v divadle, v restauraci a v mnoha dalších situacích,“ řekl Jiří Míšenský s tím, že v Blansku na jednu lekci přijdou studenti z místní gastronomické školy a předvedou, jak vypadá správné stolování. Samozřejmostí jsou i prodloužené. Jedna již proběhla a druhá bude v úterý 25. listopadu. V současné době navštěvuje kurzy manželů Míšenských přes třista padesát účastníků.

Na své taneční vzpomíná i František Staněk, který absolvoval taneční kurzy v Boskovicích zhruba před padesáti lety. „Na kurzech jsme se neučili jen tancovat, ale také se správně společensky chovat. Tance jsme měli asi stejné, jako se učí dnes – jive, polku, valčík. Do tanečních jsme také nechodili ve druhém ročníku střední školy, jak je to dnes, ale už v deváté třídě základní školy. Taky jsme museli nosit povinně bílé rukavičky a dohlíželi na nás naši učitelé ze školy, což už se dnes vůbec nevidí,“ popsal František Staněk. I tehdy byli součástí kurzů prodloužené. 

Taneční kurzy probíhají i ve Velkých Opatovicích a jsou určeny především pro studenty Gymnázia v Jevíčku ale také letovických středoškoláků. Získané taneční dovednosti mohou jak dospělí, tak i studenti využít nejen v blížící se plesové sezóně, ale také na diskotékách, tanečních zábavách či v tančírnách.
