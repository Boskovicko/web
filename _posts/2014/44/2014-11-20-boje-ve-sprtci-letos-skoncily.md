---
title: Ligové boje ve šprtci letos skončily
authors: Lubomír Slezák
category: sport
tags: 
- 44-2014
- Boskovice
---
V Mostě se na začátku listopadu hrálo poslední kolo 1. ligy družstev ve šprtci, v němž se představili i boskovičtí Orli. Body se zde rozdávaly spravedlivě, všichni si odnesli do prvoligové tabulky po dvou.

Tým domácích hned v úvodu přehrál Boskovice po vyrovnaném průběhu 10:8. Boskovice pak doslova vlétly na Stochov, po úvodním kole vedly 5:0 a konečné skóre se zastavilo na výsledku 13:9. Zápas Stochov - Most skončilo výsledkem 11:9.

O titul si to na dálku rozdali Šprtmejkři Ostrava a hráči Dobré Vody. I přesto, že hráči Ostravy v Brně nezaváhali a oba své zápasy zvládli, přesto jim to k titulu nestačilo. Dobrá Voda u Českých Budějovic porazila v domácím prostředí tým Doudeen a po velkém boji i celek SHL Brno (10:9) a mohla začít slavit titul. Druhé místo patří z důvodu horšího vzájemného zápasu Šprtmejkrům, bronz bere celek SHL Brno.

Ve vyrovnaném středu prvoligové tabulky, kde třetího od osmého dělily pouze dva body, se umístily i Boskovice - na konečné 7. příčce. Oporou boskovického celku byl v průběhu celé sezony Jakub David, kterému ve statistikách prvoligových hráčů (kterých v letošním ročníku v 11 týmech startovala rovná stovka) patří pěkná 5. příčka.

Ve druhé lize měla Boskovická záloha volno a tak jen sledovala výsledky zápasů v Ostravě, kam se sjelo pět druholigových týmů. Vítězství ve 2. lize si vybojovali hráči z Bohunic, Boskovicím letos patří 8. příčka.
