---
title: Jablíčkohraní si v cetkovické školce užily nejen děti
cover-photo: http://i.zoul.cz/9ViVM0Z.jpg
authors: Miroslava Sedláková
category: napsali nám
tags: 
- 44-2014
- Cetkovice

---
S nástupem podzimu nastává i čas sklizně ovoce, především jablek. Naše společné podzimní setkání v mateřské škole se letos neslo právě v duchu jablíček.

Děti si přinesly jablíčka a společně jsme si z nich připravili několik lahůdek. Jablíčka jsme nakrájeli a usušili na výborné jablečné křížaly. Z nastrouhaných jablek jsme si upekli  štrúdl, připravili jablečné pyré s piškoty a uvařili voňavý jablečný čaj. Paní Sychrová nám naši jablečnou tabuli ještě obohatila o koláč zvaný Hraběnčiny řezy. Další pochutiny a výrobky z jablíček jsme již připravovali ve středu 22. října odpoledne společně s rodiči. Z látky si mohli přítomní vyrobit prostírání zdobené barvou na textil, z papírových jablíček přáníčko nebo obrázek, zájemci si mohli upéct jablečné tousty. Podzimní sychravé počasí přilákalo do mateřské školy velké množství rodičů a dětí. V přátelské a tvůrčí atmosféře provoněné jablíčky, čajem s kořením a upečenými moučníky vzniklo během krátké chvíle nepřeberné množství textilních prostírání a obrázků s tématikou jablíček.
