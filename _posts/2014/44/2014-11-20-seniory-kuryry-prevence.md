---
title: Senioři se stali kurýry prevence
cover-photo: http://i.imgur.com/uKbSWlV.jpg
authors: Andrea Šrámková
category: zpravodajství
tags: 
- 28-2014
- Blansko
- Boskovicko
- senioři
---
Zneužívají důvěru, ochotu pomoci blízkým, ale i nepozornost nebo nevědomost. Jako nejsnazší oběť si při tom tito podvodníci vybírají starší generaci. Policie pak řeší případy, kdy někdo ze seniorů neodolal tlaku na prodej při předváděcích akcích, svěřil hotovost falešné osobě nebo například doplatil na to, že pustil do domu nevhodného člověka. Řada poškozených však policii svou újmu ani nenahlásí, a pachatelům se tak jejich jednání vyplácí. Aby takových případů bylo co nejméně, běží od jara postupně ve všech okresních městech Jihomoravského kraje druhý cyklus semináře pro kurýry prevence s názvem Senioři sobě II. Minulou středu se ho v Blansku zúčastnily dvě desítky důchodců z regionu, kteří pak jako dobrovolníci budou šířit získané poznatky mezi vrstevníky ve svém okolí.

„V poslední době nejvíce podvodů na seniorech pochází z předváděcích akcí, v minulosti to bylo zneužití důvěry, když se pachatelé tvářili, že jdou kontrolovat elektroměr nebo nesou přeplatek, ať už za plyn, elektřinu, případně telefon,“ uvedl policejní tiskový mluvčí Petr Nečesánek. „Přesto lidé začínají být obezřetnější a častěji hlásí policii pohyb podezřelých osob v obci. Například začátkem minulého týdne z jedné vesnice lidé volali na 158. Podomní prodejci to slyšeli, nasedli do auta a odjeli,“ popsal čerstvou situaci z Boskovicka Nečesánek.

Přesto se stále ukazují případy, kdy senioři byli napáleni. Potvrzuje to i zkušenost jedné účastnice semináře. „Mám příhodu, kdy jsem bohužel naletěla,“ začala své vyprávění více než osmdesátiletá žena žijící ve vesnici do pěti kilometrů od Boskovic. „Na předváděcí akci jsem nakoupila za tři a půl tisíce korun. Přišel za mnou takový slušný mladík, a abych prý peníze nemusela posílat poukázkami, že to předá. A já mu je svěřila,“ pokračovala žena. „Kdybyste slyšela, co mně pak všechno navykládal. Jak mi vezl potvrzení, přijel z Ostravy do Blanska, tam mu ukradli auto, dlouho ho tam vyšetřovali a on ke mně chudák šel pěšky. Přišel ke mně, že mu zablokovali kartu a půjčil si ode mě další peníze. Až potom jsem si na policii v Blansku ověřila, že to vůbec nebyla pravda,“ líčila dál podrobnosti postižená žena. „Ujišťoval, že mi ty peníze dá, že mi donese šampaňské, to bylo totiž loni před Vánocemi. Tvrdil, že by nemohl jít s dluhy do nového roku.“ Kupil obratné lži o odjezdu nadřízeného na hory, bratra k matce, stěžoval si, jak zůstal bez prostředků. Postupně dotyčný ženu připravil o sedm a půl tisíce. Dodnes je nemá zpět. „Takhle já jsem dopadla. A přitom se pořád o takových případech mluví v rozhlase, píše se v novinách. Vždyť to není dlouho, co tady kousek připravili někoho z Vanovic o sto tisíc korun,“ dodala.

O semináři se žena dozvěděla z místního zpravodaje a rozhodla se, že chce slyšet, jak se ona i ostatní můžou bránit. Nyní je společně s dalšími držitelkou průkazu kurýr prevence. „Projekt spočívá ve výběru aktivních a ochotných seniorů, kteří se stanou kurýry a informace, které se dozví na školení, budou dále předávat a sdělovat svým měně aktivním a mobilním vrstevníkům, kteří se k těmto informacím, radám a doporučením hůře dostávají,“ uvedla koordinátorka prevence jihomoravského policejního ředitelství  Zdeňka Procházková, když na konci dubna v kraji druhý cyklus semináře Senioři sobě startoval.

Někteří ze zúčastněných důchodců přitom mají za sebou i jeho první běh. „Už jsem tady byla před pěti lety a moc se mi to líbilo,“ s úsměvem prozradila Alena Smilovská ze Skrchova. „Obešla jsem potom celou vesnici, ty starší lidi a snažila jsem se upozornit je na různé nedostatky – že třeba mají špatné zavírání a podobně. Jsme malá vesnice, je tam asi sto obyvatel, takže se známe. Dala jsem si na tom záležet, pěkně jsem je oběhla a s každým jsem chvilku pobesedovala. Přijali to výborně. Jedna známá mi i děkovala. ,Seš hodná, žes mně to řekla,‘ říkala, ,ta vrátka opravdu nedrží.‘ Prostě poděkovala mi, že jsem ji na to upozornila,“ podělila se o své zkušenosti žena ze Skrchova. Sama naštěstí žádné problémy nemá. Věří, že i díky velkému psu, který pobíhá po zahradě. „Stačí jediné zazvonění a už stojí u brány, to je velká ochrana. O tom se zde mohli také zmínit, že by senoři měli mít psa,“ doplnila.

Přitom v Blansku ve středu zazněla řada rad, doporučení a pravidel. „Nejčastější krádeže se stávají v tlačenici. To ani nezaregistrujete, že zloděj vytáhne mobil nebo peněženku ze zadní kapsy nebo z neuzavřené kabelky. Velkým lákadlem jsou také tašky odložené v nákupních vozících na sedátku pro děti,“ popisovala preventistka Zdenka Procházková. Pozornost dále věnovala preventivním opatřením, jak předcházet podvodům, a to i například internetovým, přepadení nebo vloupání. Závěr semináře byl věnován zdravému životnímu stylu.

