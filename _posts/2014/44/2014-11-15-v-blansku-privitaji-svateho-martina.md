---
title: V Blansku přivítají svatého Martina
authors: Andrea Šrámková
category: kultura
tags: 
- 44-2014
- Blansko

---
Už osmý ročník Vítání sv. Martina proběhne tento víkend v Blansku. Předcházet mu bude ve středu a čtvrtek svatomartinská tvořivá dílna v městské galerii, samotné vítání pak nabízí program od pátečního poledne. Ten vyvrcholí v neděli před polednem historickým průvodem s patronem města svatým Martinem na bílém koni a celou akci uzavře v zámeckém parku ohňostroj.

Blansko v tyto dny nabídne prohlídky věže kostela sv. Martina s přívlastkem medové nebo noční, svatomartinský bar ve dvoře fary, komentované prohlídky města, ale také koncerty, výstavy nebo pochod světýlek. „Chybět v neděli nebude velký řemeslný jarmark s ochutnávkami svatomartinských vín a s kulturním programem,“ pozval za pořadatele Jiří Kučera. „Diváci se mohou těšit třeba na historickou módní přehlídku, jezdeckou show, kejklíře, pásmo písní a tanců folklorních souborů nebo na posezení při cimbálovce,“ uvedl některé akce z připravené bohaté nabídky.
