---
title: V Lysicích zahájili restaurování unikátní výmalby saly terreny
authors: Tomáš Trumpeš
category: zpravodajství
tags: 
- 44-2014
- Lysice
- Boskovicko
---
Restaurování unikátní manýristické výmalby zahájili s koncem návštěvnické sezóny na zámku v Lysicích. Celá sala terrena byla v minulých letech stavebně obnovena a letos se podařilo získat 650 tisíc z dotace ministerstva kultury také na první záchrannou etapu restaurování nástěnné malby, jejíž stav už byl označen jako havarijní.

„Odborníci se shodli, že se bude restaurovat nejstarší dochovaná malba klenby v technice fresco secco, pocházející z první poloviny 17. století, která je svojí historickou hodnotou unikátní. Zachycuje zoomorfní (zvířecí) motivy a podoby, především ryby. V letošní první etapě budou odstraněny zavlhlé cementové vysprávky, se odstraní zasolené povrchy, ošetří prostor UVC zářivkami a tím zničí bakterie v interiéru, dojde také k plošnému odkryvu na nejstarší vrstvu v ploše klenby a zajistí se statigrafie i ošetření plísněmi zasažených povrchů,“ vysvětlila lysická kastelánka Martina Rudolfová.

Restaurování pak bude pokračovat v příštím roce podle finančních možností, celková potřebná částka je téměř 8 milionů korun. Po dokončení restaurování by reprezentativní prostora saly terreny s výbornou akustikou měla sloužit jako svatební a koncertní síň.

Další zajímavostí na lysickém zámku se stalo obohacení zdejší zbrojnice o takřka tři sta let starou dvouhlavňovou barokní pušku, takzvaný trombón. Stát využil svého předkupního práva na zbraň, která je movitou kulturní památkou a od soukromého majitele ji za více než půl milionu korun koupil. Zbraň pochází z dílny významného brněnského puškaře Matyáše Mucka a v lysické zámecké zbrojnici vytvoří pár s jinou Muckovou puškou, která zde je již zastoupena. 

