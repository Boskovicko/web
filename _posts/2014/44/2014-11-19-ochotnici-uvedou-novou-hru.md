---
title: Boskovičtí ochotníci uvedou Nájemníky pana Swana
cover-photo: http://i.zoul.cz/Wc54Ccn.jpg
authors: Tomáš Trumpeš
category: kultura
tags: 
- 44-2014
- Boskovice
- ochotnické divadlo

---
Ochotnické divadlo Boskovice finišuje s přípravou nové inscenace, jejímž základem se tentokrát stala hra současného anglického dramatika Michaela Cooneyho Nájemníci pana Swana. Premiéra se uskuteční v neděli 23. listopadu v 18 hodin na domovské scéně divadla, tedy ve velkém sále boskovické sokolovny. Naplánována je již také první repríza, která proběhne na témže místě v pátek 28. listopadu v 19 hodin. Předprodej vstupenek na obě představení byl již zahájen v kanceláři sokolovny.

Ochotnické divadlo pracující dlouhodobě pod vedením Lubomíra Slezáka pokračuje v žánru konverzačních komedií, Cooneyho hra je na českých jevištích uváděna poměrně často, obvykle s podtitulem bouřlivá komedie o tom, jak těžké je někdy mluvit pravdu. Moderní anglická fraška napěchovaná situačními gagy a bláznivými situacemi zaujala soubor také proto, že odpovídala požadavkům na obsazení a rozrůstající se ansámbl boskovických ochotníků tak mohl být plně využit.

„Vybíráme vždycky podle toho, kolik máme herců a hereček. A z her, které jsem přečetla, se mi tahle hra líbila nejvíc,“ uvedla Jana Řezníčková, která společně s Lubomírem Slezákem vytvořila režijní tandem, který inscenaci připravil. „Hlavní hrdina několikrát obelstil sociální úřad a neoprávněně pobírá různé typy dávek. Ze sociálního úřadu na něj ale přijde kontrola,“ nastínil zápletku Lubomír Slezák.

V inscenaci jsou tři hlavní mužské role, kterých se ujali Vojtěch Kopečný, Vlastimil Blaha a Martin Kejík. Dále se představí Eva Štěpánková, Veronika Malasková, Alice Fialová, Tereza Šimonová, nováček souboru Radka Bömová a oba režiséři Jana Řezníčková a Lubomír Slezák. „Do souboru se nám hlásí další tři lidé, ale připravovat hru pro více než deset lidí už jsem neměl odvahu a možná ani chuť, i když jednu takovou jsme v hledáčku měli,“ vysvětlil Lubomír Slezák, že na nedostatek herců si soubor nemůže stěžovat. „Už deset herců je poměrně dost, na zkoušení je to velmi náročné, zejména studenti neměli na zkoušení moc času. Sladit to dohromady nebylo vůbec jednoduché,“ prozradil šéf souboru. 

Nájemníky pana Swana zkoušelo Ochotnické divadlo Boskovice s krátkou prázdninovou pauzou od jara letošního roku. Kromě herců se na něm podílí také technici Lumír Doubek a Jan Řezníček. S hotovou inscenací plánuje soubor jako obvykle navštěvovat obce v okolí Boskovic, obvykle se mu daří zahrát více než deset výjezdních představení. Případnou účast na soutěžních přehlídkách amatérských divadel ochotníci zatím zvažují, rozhodnou se až po premiéře. 

Celkové pojetí Clooneyho hry je podle Jany Řezníčkové trochu jiné, než je u podobných textů obvyklé, a to především kvůli ne zrovna klasickému pojetí scénografie. „Není to úplně náznaková scéna, jako jsme měli minule, ale přeci jen je to úspornější, než napovídá text a než se u takových her předpokládá,“ popsala Jana Řezníčková, která vedle spolurežisérky zastává i funkci scénografky. Kromě toho si inscenátoři upravili hru i zásahy do textu, kromě škrtů se jednalo třeba i o přepsání některých postav z mužských na ženské, aby hra pasovala souboru skutečně na míru. 

A jak se pracuje režijnímu tandemu? „S ohledem na věk a zkušenosti jsem se v minulosti Janě do režie stejně pletl, takže jsme se tentokrát domluvili, že do toho půjdeme rovnou spolu. Dokážeme si vyhovět, navíc to máme dobře rozdělené, já se snažím víc věnovat hercům, Jana spíš hlídá prostor scény, kostýmy, inscenaci jako celek,“ popsal Lubomír Slezák. 

Ten nepopírá, že do budoucna by mohl soubor projít některými organizačními změnami, aby zkoušení bylo efektivnější, a rovněž je nakloněn úvahám ke změně žánru. Konverzačním komediím se přeci jen ochotníci věnují již řadu let. „Už dlouho to zvažuji, protože další konverzační komedie, kde všichni mluví a pobíhají po jevišti, už dělat nechci. Mám určitě představu, že bychom zkusili něco jiného, možná muzikál, moc rád bych udělal třeba nějakou detektivku. Ale mám trošku strach, jestli to soubor bude akceptovat. Přeci jen už to nebude taková legrace,“ uzavřel šéf Ochotnického divadla Boskovice Lubomír Slezák.
