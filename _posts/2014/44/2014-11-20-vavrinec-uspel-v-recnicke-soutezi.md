---
title: V řečnické soutěži uspěl gymnazista Vavrinec i na mezinárodním poli
authors: Tomáš Trumpeš
category: kultura
tags: 
- 44-2014
- Boskovice
- gymnázium

---
Student boskovického gymnázia Matěj Vavrinec uspěl v mezinárodní soutěži Young Demosthenes. O jeho úspěších ve vnitrostátní soutěži jsme informovali letos v létě, nyní se mu tedy povedlo své kvality prokázat i 30. října v Praze, kam se sjeli nejlepší řečníci České a Slovenské republiky, aby změřili síly v mezinárodním kole soutěže. 

„Celá soutěž je postavena na ověřování komunikačních dovedností, bez ohledu na žánr. V jednotlivých kolech každý předvede jedno až dvouminutový monolog na libovolné téma. Zásadní podmínkou je, že účastník ve svém vystoupení prezentuje text, který si sám vymyslel, v žádném případě nesmí použít text jiného autora,“ vysvětlila pedagožka Iveta Juřeková, která se na gymnáziu přípravě studentů na soutěž věnuje.

Mezinárodní kolo se odehrálo v nádherných prostorách Emauzského kláštera před patnáctičlennou odbornou porotou v zaplněném sále. „Úroveň projevů byla velice vysoká, jak potvrdila i jedna z porotkyň Markéta Pravdová, předsedkyně Rady Ústavu pro jazyk český. Matěj ani tentokrát nezklamal a ke druhému místu z celostátního kola přidal v mezinárodním kole krásné třetí místo. Ráda bych Matěji Vavrincovi poděkovala za jeho poctivou přípravu a spoustu volného času, který soutěži věnoval, i za to, že naše spolupráce probíhala v příjemném duchu a s úsměvem na rtech. Soutěž na naší škole organizuji již čtyři roky, tak vynikajícího výsledku jsme dosáhli poprvé,“ uvedla Iveta Juřeková.
