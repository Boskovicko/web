---
title: Za adventní věnce dostanou děti ve školce hračky
authors: Miroslava Sedláková
category: napsali nám
tags: 
- 48-2014
- Cetkovice
---
V úterý 25. listopadu jsme se sešli odpoledne s rodiči v mateřské škole, abychom připravili adventní věnečky pro výzdobu svých domácností i na prodej občanům Cetkovic. 

Každý si přinesl potřebné pomůcky a ozdoby dle vlastního výběru. Nastříhané jedlové větvičky se pod rukama šikovných maminek v krátké chvíli proměnily v zelený základ adventního věnce. Pak již následovalo zdobení dle fantazie každého z přítomných. Ke zdobení jsme využívali jak přírodní materiál, tak barevné třpytivé vánoční dekorace. 

Ve čtvrtek pokračovalo adventní tvoření v mateřském centru. Ani zde přítomní nezaháleli a dokázali vyrobit další věnečky na zavěšení nebo ozdobení svátečního stolu. 

Během pátku bylo na obecním úřadě prodáno téměř třicet věnečků. Za utržené peníze budou zakoupeny hračky pro děti v mateřském centru a v mateřské škole. 


