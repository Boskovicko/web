---
title: Na setkání s prezidentem přišly v Boskovicích stovky lidí
cove-photo: http://i.imgur.com/rCV1UdC.jpg
authors: Marek Osouch
category: zpravodajství
tags: 
- 48-2014
- Boskovice
---
Více než pět set lidí přišlo v Boskovicích minulý týden ve středu na diskuzi za českým prezidentem Milošem Zemanem. Debata měla být původně na Masarykově náměstí, kvůli počasí však byla přesunuta do Zámeckého skleníku. Do něj se však vešla jen polovina lidí, druhá půlka příchozích čekala na prezidenta před skleníkem.

Miloš Zeman zakončil v Boskovicích svou třídenní návštěvu Jihomoravského kraje. Před počátkem debaty s lidmi připomněl historickou rivalitu Boskovic a Blanska kvůli pozici okresního města, což byl podle něj jeden z důvodů k návštěvě obou měst. 

Jeho pobyt v Boskovicích, podobně jako na mnoha jiných místech, v posledních dnech doprovázely protesty formou červených karet. Přidali se ale také příznivci Zemana, kteří si k Zámeckému skleníku přinesli transparenty a zelené karty na vyjádření podpory. „Nesouhlasíme s tím, jakou odvádíte práci ve funkci prezidenta České republiky. Nesouhlasíme s tím, že chodíte do úřadu opilý, že mluvíte vulgárně, že urážíte lidi, ať už jsou to třeba novináři nebo ruští političtí vězni,“ vyjmenoval jeden z protestujících proti prezidentovi Tomáš Znamenáček, který inicioval na Facebooku akci s červenými kartami v Boskovicích a jako jeden z mála odpůrců se dostal do skleníku. Dále vyjádřil nesouhlas s prezidentovými výroky v Číně a Ukrajině. Jeho řeč doprovodil jen skromný potlesk.

Miloš Zeman odpověděl, že ho chápe, když s ním nesouhlasí, jelikož nemůže být všem sympatický. „Chcete-li vyjádřit tento svůj nesouhlas úspěšně, nezbývá vám nic jiného než jít k volbám v roce 2018 a podporovat nějakého jiného prezidentského kandidáta. To je v demokracii normální,“ prohlásil prezident republiky a začal komentovat jednotlivé body, které Znamenáček vyjmenoval. Návštěvu Číny hodnotí jako úspěšnou, neboť se podařilo získat zakázky pro české podnikatele. O Ukrajině jako zemi, která by neměla být součástí NATO, podle něj hovoří i německý ministr zahraničí. Protestující by tak měli odsoudit i jeho. O vulgaritách prohlásil, že vulgaritami ve skutečnosti nebyly. „První vulgarita spočívala v překladu anglického názvu a přitom jsem tento název odsoudil. Ten, kdo kritizuje vulgarity, není sám vulgární. Druhá vulgarita byla citace sprostého slova, které v jednom rozhovoru použil Karel Schwarzenberg. A citace vulgarity není sama o sobě vulgaritou, je důkazem vulgarity jiného člověka. Třetí vulgarita byla obzvlášť krásná. Je obsažena ve slovníku spisovné češtiny a mimo jiné ji v jedné ze svých básnických sbírek použil František Halas,“ zakončil Zeman a publikum jej odměnilo potleskem.

Příznivci Zemana ve skleníku jasně převažovali. Červených karet bylo zhruba deset. Dalších několik desítek odpůrců Zemana s kartami stálo před skleníkem a s pískotem protestovali proti jeho krokům v poslední době. Část prezidentových příznivců se mu nebála vyjádřit podporu a vedle červených karet tak mohli lidé spatřit transparent s nápisem Respektujeme demokraticky zvoleného prezidenta. Jeden z lidí, který jej držel, se představil jako Jakub. Příjmení nechtěl sdělit z obav o svou rodinu. Nevnímá to ale tak, že by se bál říci svůj názor. „Miloš Zeman byl demokraticky zvolen prezidentem, což je nepopiratelná věc. Pokud se to někomu nelíbí, je to jejich právo, ale ten způsob, jakým svůj odpor prezentují, není podle mě adekvátní,“ uvedl a vyjádřil souhlas s názory českého prezidenta.  Jedenadvacetiletý student Jan Nejez prozradil celé své jméno a prezidenta Zemana také podporuje. „Zatím mě nezklamal, a pokud bude znovu kandidovat, budu pro něj hlasovat,“ sdělil student.

Před příchodem na besedu s lidmi navštívil Miloš Zeman léčebnu pohybových poruch v Boskovicích, boskovickou firmu Lanik a setkal se také s boskovickými zastupiteli. „Mluvili jsme o rychlostní silnici R 43, o boskovické nemocnici a dále zastupitel Jiří Pevný se ptal, z jakého důvodu bude jihomoravský hejtman Michal Hašek novým poradcem prezidenta pro regionální rozvoj,“ vyjmenoval některé  projednávaných otázek boskovický místostarosta Petr Malach. Michala Haška si k sobě prezident podle Malacha vybral, protože je jihomoravský hejtman předsedou asociace krajů. 


