---
title: Krajina v nás – smíření
authors: Martina Lukešová
category: publicistika
tags: 
- 48-2014
- 
---
Od doby, co si dokážu vzpomenout, cítím, že je pro naši osobnost důležité místo, kde žijeme, a jaký postoj k tomuto místu máme. Možná to víme od zrození, ale okolí nás natolik ovlivňuje, že na svůj prapůvod a své schopnosti vnímat přírodní síly zapomeneme. 

Jsme rozhodně provázanou součástí krajiny a určitě v ní nemáme nadřazenou roli, jen ji momentálně využíváme k uspokojování potřeb, které stále obludně rostou. Vždy mě zajímalo, kam až naše chamtivost může zajít, kdy dojdeme k poznání, že bez krajiny nepřežijeme, a jaká by měla být naše lidská úloha v celém systému planety Země. Proto jsem se rozhodla studovat krajinu podrobně, do hloubky a tak nějak přijít na jakýsi klíč mezi námi a krajinou samotnou. Nejen psychologové potvrzují, že prostředí nás ovlivňuje už v době prenatálním, kdy jsme přímo fyzicky propojeny s maminkou, hluboko do minulosti. Prostředí, v širším pohledu krajina, nás utváří po tisíciletí a i my svou činností krajinu měníme. Jde tedy o vzájemné působení na úrovní přežití, ale také tvořivosti, kreativity, hledání a touhy. Já hledám řeč přírody a doufám, že jí porozumím tak, jako naši předci. 

Vždy, když jsem přemýšlela o dávné minulosti, nemohla jsem se ubránit pocitu lítosti. Jak jsme mohli pod rouškou pokroku a techniky zapomenout na naší propojenost s přírodou? Dnes je hledání kořenů a navracení se k přírodě moderně nazýváno ekologií, environmentálním způsobem života, tedy hnutím, které je poměrně běžné, někdy až popularizované. Systémově a hlavně globálně jsou to však jen drobečky. Trochu mě uklidňuje, že na Zemi ještě žijí lidé v původních přírodních kulturách. Tento způsob života je totiž pro ně jedinýmmožným pro přežití. Mohli bychom se spolu s nimi rozpomenout i na své kořeny a posunout se někam mnohem dál. Kdybychom byli na úrovni živočichů a rostlin čerpajících veškerou svou moudrost zrcadlící se ve způsobu života z podstaty samotného života na této planetě, možná bychom se chovali jinak. 

Lidé jsou na Zemi vlastně nováčci. Jak se můžeme srovnávat se stromy, které obývají souš více než dvě stě milionů let. Nebo s ptáky, u nichž je prokázáno, že byli schopni zpívat už před miliony let. Nejspíš se jednalo o složité strukturované melodie, možná dědictví z dob dinosaurů, u kterých dnes rovněž předpokládáme sociální život a použití mnoha zvuků. Můžeme spekulovat nad tím, zda lidská řeč, která tu pravděpodobně není déle než dvě stě tisíc let, nebyla inspirovaná ptáky. Možná nás ptáci naučili umění hudby, která jistě není jen zvuk, ale projev emoce. Některé indiánské kmeny věří, že kolibřík dal lidem řeč. Tehdy mi došlo, že možná právě proto se chováme tak sobecky, nerozumíme sami sobě. Ještě jsme jako lidstvo neprošli obdobím poznání a uvědomění. Jakobychom zhruba do období neolitu byli dětmi. Potom přišlo objevování své moci a vzdoru, řekněme puberta? Průmyslovou revoluci lze označit jako kariérní start. A nyní poznáváme, že materiální zisk nám nepřináší uspokojení. Cítím, že pomalu dospíváme a snažíme se porozumět sami sobě. Možná se potřebujeme více rozhlédnout, zklidnit a naučit se naslouchat. 

Dlouho bylo pro mě nepochopitelné, že stále nejsme solidární, když víme, že bychom měli chránit životní prostředí na celé planetě, protože je vše propojeno. Trápí mě, že lidstvo stále ničí cenné biotopy, na kterých závisí rovnováha planety. Mnoho let se hovoří o tom, že si podřezáváme větev, víme o tom, a přesto stále nejsme schopni slézt ze stromu a poklonit se mu. Čím to je? 

Další část hledané skládanky jsem nalezla v knize Václava Cílka Krása je rozmanitost plazů, cesty k Navahům, vědět odkud pocházíme, kde autor po poznání života amerických indiánů napsal: „Postupně jsem si začal uvědomovat, že náš duchovní život, nebo jak tomu mám říkat, sestává ze dvou linií. Ta první – křesťanská, je nám po těch tisíci letech vývoje kultury vlastní a nelze od ní utéct. Obsahuje však v sobě mnohem starší postoje a tradice. Druhá linie je přírodní. Můžeme ji nazvat keltskou, indiánskou, ekologickou nebo dokonce pohanskou, ale podstatné je, že je vtiskem jiného, mnohem staršího kulturního vývoje, který ve střední Evropě můžeme vysledovat nejméně do mladšího paleolitu, zhruba do posledních dvanácti až třiceti tisíc let, tedy do dob, kdy jsme my i američtí indiáni ještě sdíleli stejný životní prostor středních a severních šířek celé Eurasie.“ Zazněla tam i věta, která mi takzvaně přinesla klid do duše. „Nemyslím si, že by zkušenost nějakých dvaceti tisíc let života v přírodě mohla být beze zbytku zapomenuta. Na základě archeologických nálezů mnoha kamenných a několika kostěných nálezů ji však nedokážeme procítit a oživit. Tady vstupuje na scénu americký indián jako zrcadlo evropské lesní duše,“ napsal Cílek. Možná přichází právě včas stejně jako písně a modlitby těch, kteří dokážou vnímat energie Země a bytostí, které jsou zatím mimo naše rozumové chápání. Možná i zprávy v podobě kruhů v obilí, které jsme mohli načíst i my, Boskováci, jsou takovým rozhledem. Cítíme, že svět - vlastně celý vesmír - se neskládá jen z fyzikálních zákonů a naše kroky neřídí ekonomika, ale že je něco mnohem mocnějšího. A neměl by to být strach, který by nás měl řídit, ale úcta. Respekt k přírodním silám, který bychom měli mít na paměti jako první. Indiáni prý ze zkušeností vědí, že svět je vždycky nebezpečný, takže je třeba s ním zacházet opatrně. Ale je tu i něco víc, pocit posvátnosti. Proto na mě slova Václava Cílka působí blahodárně, ztotožňuji se s jeho myšlenkou, že východiskem je smíření obou hlavních místních tradic, křesťanské a přírodní. Nejsou nepřátelské, nejedná se o boj mezi pohanstvím a křesťanstvím, ale o konflikt mezi úctou a neúctou, mezi hodnotou a nadměrným konzumem.

Naši předkové si velice vážili stromů a pramenů, skrze které oboustranně komunikovali ze Zemí a v krajině uctívali posvátná místa, často prosté kruhy kamenů nebo samotné kameny. I my se nyní snažíme, ač prozatím neobratně, najít si v našem okolí taková energetická místa. Stačí tiše kráčet a naslouchat. Ta pradávná síla tu je, vím to. Buší mi srdce nadšením, usmívám se do nebe a vysílám myšlenky díků a vděku. Alespoň pro teď jsem objevila kouzlo a jako vždy je to tak prosté, jako život sám. Je správný čas. Nechme proudit myšlenky a sny pod zářící kopulí noční oblohy. Vždyť tu nejsme jen pro sebe, jsme tu k sobě navzájem. 


