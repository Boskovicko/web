---
title: Téma kulturní identity regionu se stále více otevírá, říká ředitelka Muzea Boskovicka Dagmar Hamalová
cover-photo: http://i.imgur.com/Vs85TW5.jpg
authors: Tomáš Trumpeš
category: publicistika
tags: 
- 48-2014
- Boskovice
---
Muzeum Boskovicka představilo strategický plán, který zpracovává záměry muzea pro příštích 8 let. S ředitelkou muzea Dagmar Hamalovou jsme si povídali nejen o fungování muzea, jeho plánech a problémech, ale také o kulturní identitě Boskovicka. 

**Muzeum Boskovicka, jak už z názvu vyplývá, je zaměřeno regionálně. Jak dnes toto regionální téma ve společnosti rezonuje, existuje něco jako identita regionu a lze s ní pracovat?**

Je to důležité téma. Boskovicko je docela velký region, co se týká počtu obcí i počtu obyvatel. Patriotismus, vztah k regionu a ke kulturní identitě zde mají velký význam. Z různých výstupů, které sleduji nejen zde v muzeu, vyplývá, že velká část obyvatel má vztah k místnímu kulturnímu dědictví a identifikuje si Boskovice s významnými památkami, které tady máme, a s významnými osobnostmi, které zde působily. To je jádro kulturní identity. Muzeum může toto velmi dobře podpořit a myslím, že novou stálou expozicí se nám to podařilo. Nejenže jsme prezentovali regionální témata, ale část veřejnosti se do tvorby expozice také zapojila.

**Změnilo se tohle nějak zásadně během posledních let?** 

Pro nás byl komunitní rozměr velmi důležitý už v minulém období od roku 2008 do roku 2014. Změna spočívá v tom, že se regionální téma více otevírá a jde více do hloubky. Nejedná se už jen o spolupráci s několika neziskovými organizacemi, ale i o další skupiny občanů a jednotlivce, kteří se zajímají o regionální témata. A pokud najdou v muzeu otevřené dveře, můžeme je podpořit a oni už se pak neidentifikují jen se svým původním tématem, ale postupují dále. Myslím, že tohle se nám daří, komunitní práce není v našem muzeu jen nějakou frází. 

**Mluvíte o nutnosti inovativní práce s veřejností. Co to znamená?**

Činnost muzeí se někdy polarizuje: na jedné straně jsou sbírky a odborná činnost, na druhé straně práce s veřejností. Někdy se hovoří přímo o propasti a já myslím, že nám se ji daří překonávat. Kupříkladu to, že nám funguje spolupráce se školami, není samozřejmost. Inovativní forma je zde pak třeba to, jak a s jakým cílem se pravidelně setkáváme s učiteli. Ne proto, abychom jim představili nějakou výstavu a nalákali je na ni, ale diskutujeme také o celoročních programech, které pak více odpovídají učitelským požadavkům. U seniorů je zase důležité otevírat se všem, nejen jednomu klubu seniorů, je tady více skupin, které se učíme identifikovat a pracovat s nimi. Je dobré nenabízet programy jen tak pro náhodné zájemce, ale přímo spolupracovat s konkrétními organizacemi a umět téma prezentovat dané skupině. Dobře nám funguje například spolupráce se SONS (Sjednocená organizace nevidomých a slabozrakých), snažíme se vyhovět jejich požadavkům. Pozitivně třeba hodnotili, když jsme na besedě, jejíž téma si sami vybrali,  vytáhli vybrané sbírkové předměty, které si mohli osahat a přizpůsobili jsme jim délku a formu prezentace.

**Muzeum samozřejmě nepřipravuje jen výstavy a programy, ale přeci jen – není ten tlak na počet výstav zbytečně velký? Nevyčerpává vás to v odborné práci?**

Tohle často řešíme. Je třeba rozlišovat, že jsou odborné výstavy, které vyžadují velké nasazení pracovníků muzea, a pak jsou výstavy, které si zapůjčíme nebo je spoluvytváříme. Tomu jsme otevření a tam příprava probíhá jinak. Tyto výstavy nekladou nároky na odborné pracovníky a jejich práci to neomezuje. To, že nabízíme výstav spíše více, se nám osvědčuje. Ve velkých městech trvají výstavy někdy i půl roku, ale mám pocit, že tady to tak nefunguje, optimální je asi tak tříměsíční cyklus. Také je pro nás důležité, aby veřejnost vnímala, že kritériem kvality akcí není vždy počet lidí, kteří přijdou.

**Pak jsou tady stálé expozice. Za poslední léta se v muzeu hodně změnilo, vybudovalo. Vznikla nová expozice, opravila se synagoga, židovský obecní dům. Jak jste spokojeni s odezvou veřejnosti?** 

Myslím, že můžeme říct, že stálá expozice se povedla. A máme velmi dobré odezvy i na novou expozici na Bílkově 7, od veřejnosti i kolegů muzejníků. Synagoga je jako kulturní památka velkým tahákem, tam s návštěvností nemáme problém. A nesmíme zapomínat ani na expozici historických zemědělských strojů.  Pro nás je spíše otázkou, jakým způsobem se prosadit v nabídce v oblasti cestovního ruchu, která je v regionu velká.  Snažíme se být maximálně vstřícní, otevírací doba je přizpůsobena zájmu návštěvníků, průvodci jsou schopni přijít i na telefonickou žádost. Takže odezvy lidí, kteří přijdou, jsou pozitivní, ale naším cílem je do všech expozic dostat ještě více návštěvníků.

**Rezervy tedy vnímáte?**

Určitě. Proto má strategie dvě velká témata: sbírky a právě propagační aktivity. Budeme mít nové webové stránky a na to budou navazovat i další propagační aktivity.

**Muzeum vytváří rovněž zázemí pro vzdělávání. Obracejí se na vás badatelé? Co byste v tomto potřebovali zlepšit?**

Kolegové odborní pracovníci si někdy stěžují, že pro badatele nemáme stanovené otevírací doby. Máme to tak, že nás mohou navštěvovat průběžně. Nejsme vědecká knihovna, ale zájem tady je. Pomohlo by nám zlepšit zázemí pro badatele, což máme zpracováno v projektu Duchovní dědictví Boskovicka – mosty porozumění. 

**Jedná se hlavně o studenty a odborné badatele? Nebo se na muzeum obrací i zájemci z řad laické veřejnosti?**

Jezdí k nám odborníci z jiných muzeí nebo vědeckých institucí, ti přicházejí obvykle za některými dokumenty nebo sbírkovými předměty. Druhou velkou skupinou jsou studenti – nejen z gymnázia, ale i z národohospodářské školy. A také ze základních škol chodí žáci a pátrají po některých tématech a zjišťují si informace, především k dějinám Boskovic a k židovské čtvrti. Snažíme se být vstřícní i k dalším individuálním požadavkům. Takových laických zájemců je také dost, většinou je zajímá nějaké konkrétní téma. Podporujeme kupříkladu badatele, který je pohybově hendikepovaný, teď začal studovat historii na filozofické fakultě Masarykovy univezity. Chodí mezi nás rád a třeba se rozvine další spolupráce a v budoucnu nám může odborně pomáhat. 

**Další díl Vlastivědy vyšel po čtyřech letech – je šance, že to teď půjde rychleji?**

Zatím jsme další časový plán nevytvořili, chystáme se na to v nejbližší době. Bude záležet na redakční radě, ale ve vydávání určitě pokračovat chceme a snad se nám podaří stanovit pravidelný rytmus.

**Jak vlastně probíhá rozšiřování sbírek? Nakupuje dnes muzeum třeba díla současných umělců působících v regionu?**

Nakupujeme velice sporadicky, moc si to nemůžeme dovolit. Sbírky se nejčastěji rozšiřují o nálezy anebo o dary. A dalšími předměty z vlastní odborné činnosti.

**Jak je na tom muzeum dnes po stránce technického zázemí? Už jsme mluvili o opravách a rekonstrukcích, plánujete nějaké další, nebo je technický stav budov teď vyřešený?**

V součinnosti se zřizovatelem řešíme další opravy z programu regenerace, finanční částky, které se v minulých letech podařilo získat na opravu budovy, jsou skutečně vysoké. Budova se opravuje průběžně. Aktuálně jsme podali do Norských fondů žádost, která řeší další věci, které jsou pro nás důležité. S žádostí jsme bohužel v konkurenci více než 200 projektů neuspěli. Kromě vybudování další expozice plánujeme opravu a rozšíření depozitářů a rekonstrukci kanceláří. Snažíme se podtrhnout historický charakter budovy, zatím je v druhém podlaží opravena ta část, ve které je stálá expozice, určitě by bylo pozitivní, kdybychom veřejnosti otevřeli i druhé křídlo v tomto patře.

**Při čtení strategie a závěrů auditu jsem měl dojem, že za poslední léta se podařilo zajistit v muzeu dost velkých investic, ale provozní peníze chybí – došlo ke značnému snížení počtu zaměstnanců, audit přímo říká, že na výdajích už nelze dál šetřit – to znamená, že jste na dně, ne?** 

Úsporná opatření dopadla samozřejmě na všechny. Muzeum je nejmenší příspěvkovou organizací města, takže v tom nejmenším rozpočtu je to vždycky nejbolestnější. Ale myslím, že jsme se s tím dokázali vypořádat.

**Co vám nejvíc chybí? Mezi odbornými pracovníky je to asi přírodovědec. A jinak?**

Jsme regionální muzeum a organizační strukturu nelze rozvíjet víc, než by odpovídalo velikosti a významu muzea. Proto fungujeme na základě kumulovaných pracovních pozic, což je, myslím, dobře. V odborné části máme neobsazené místo přírodovědce a ne zcela optimálním způsobem řešíme také propagační aktivity. Měli jsme pracovníka, který se tomu věnoval, ale v současnosti je po nutných změnách tato činnost rozdělena mezi více zaměstnanců. Toto jsou dvě věci, které potřebujeme do budoucna vyřešit.

**Je šance, že se to zlepší a provozních peněz bude víc?**

Bývalé i současné vedení města si bylo a je vědomo toho, že zde došlo k úsporným opatřením a je tendence, aby se rozpočty opět navýšily. V návrhu rozpočtu pro příští rok je navýšení o 5 procent na provoz a 3,5 procenta na mzdy. To rozhodně není špatné. 

