---
title: Následky ledovkové kalamity nejsou na Boskovicku vážné
authors: Petr Meluzín
category: zpravodajství
tags: 
- 48-2014
- Boskovicko
- Blanensko
---
Ledovka, která od neděle do středy pokrývala většinu území republiky, způsobila na mnoha místech velké komplikace v dopravě a velké materiální škody. Prověřila nejen silničáře a policisty, ale především hasiče. Ti jihomoravští běžně vyjíždějí ke sto šedesáti šesti událostem za týden, tentokrát ale překročili průměr dokonce dvojnásobně za jediný den.

Už v noci na pondělí 1. prosince vyjížděli jihomoravští profesionální i dobrovolní hasiči ke dvaceti dopravním nehodám. V pondělí bylo nehod patnáct, zato technických zásahů, především odstraňování spadlých větví a stromů bylo asi tři sta. Také v úterý vyjeli hasiči ke dvěma stovkám událostí. Ve středu se již situace díky vyšším teplotám a tání ledovky zlepšila, celkem však za necelé čtyři dny zasahovali jihomoravští hasiči u více než šesti set událostí. Jen v okrese Blansko vyjížděli k padesátce zásahů. Například dobrovolní hasiči z Letovic v pondělí večer odstranili popadané stromy a větve u Vranové a u Bezděčí, boskovičtí profesionální hasiči vyjeli v úterý kvůli stromům na vozovce na Benešov, do Sychotína a hned dvakrát do Žďárné a dobrovolní hasiči z Velkých Opatovic ještě ve středu ráno odklízeli padlý strom.

Více práce měli také dopravní policisté. „Zaznamenali jsme zvýšený počet nahlášených dopravních nehod, ale naštěstí šlo většinou jen o drobné ťukance,“ řekl mluvčí blanenského územního odboru policie Petr Nečesánek. V několika případech dokonce řidiči výjezd k již oznámené nehodě zrušili, protože způsobená škoda nebyla velká. „Bilance dopravních nehod způsobených kalamitou tak není na Blanensku nijak tragická, na rozdíl třeba od Vyškovska, kde při nehodě na ledovce jeden řidič zahynul,“ dodal Nečesánek.


