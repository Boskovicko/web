---
title: Moravci jsou stále hodně vidět
authors: Lubomír Slezák
category: sport
tags: 
- 48-2014
- Benešov
- cyklokros
---
Finálovým závodem skončil v posledním listopadovém víkendu cyklokrosový Oderský pohár. Vedle Toi Toi Cupu a Českého poháru Masters je Oderský pohár další významnou sérií cyklokrosových závodů v České republice.

Mezi jeho pravidelné účastníky patří i reprezentanti Moravce Benešov. Tři Moravci z benešovské cyklokrosové roty ve finálovém klání bojovali o medaile a jejich výkony a výsledky v podobě dvou vítězství a jednoho druhého místa jsou excelentní.

V kategorii žáků obsadil Tomáš Tlamka druhé místo, zlato si z Náměšti odvezla juniorka Adéla Šafářová, stejným kovem se pyšní junior Dominik Prudek.

V sobotu 6. prosince přivítal Kolín šestý závod Toi - Toi Cupu. Ve stabilní čtyřčlenné cyklokrosové sestavě Moravce chyběla v Kolíně nachlazená Adéla Šafářová, ale zbývající trojice předvedla dobré výkony. Mezi žáky se 9. místem blýskl Tomáš Tlamka, v juniorech dojel Dominik Prudek po potížích s řetězem na 10. místě. Petr Bořil skončil v závodě mužů Elite na 31. místě a body mu unikly o vlásek.

V sobotu 13. prosince se v Milovicích koná finále mistrovství České republiky 2014 a Toi Toi Cupu pro mládežnické kategorie a ženy. Muži tam jedou sedmý pohárový závod zařazený do kategorie UCI C2.


