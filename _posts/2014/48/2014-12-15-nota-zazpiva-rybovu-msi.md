---
title: Pěvecký sbor Nota v evangelickém kostele letos uvede Rybovu Českou mši vánoční
cover-photo: http://i.imgur.com/9ErWlcW.jpg
authors: Tomáš Trumpeš
category: kultura
tags: 
- 48-2014
- Boskovice
---
Benefiční vánoční koncerty připravuje také letos smíšený pěvecký sbor Nota působící při boskovickém gymnáziu pod vedením sbormistrů Lenky Bařinkové a Martina Neruda. Jak se stalo v posledních letech zvykem, uskuteční se akce v evangelickém kostele, a to v neděli 21. prosince. Novinkou je, že koncerty, pořádané také za podpory našich novin, budou letos dva – první v 15 hodin, druhý v 18 hodin.

Ke zdvojení koncertu přistoupili pořadatelé z kapacitních důvodů, neboť v minulých letech byly koncerty obvykle rychle vyprodané a na mnoho zájemců se vstupenky buď nedostaly, nebo museli vzít zavděk místy ke stání. Přes zdvojení pořadatelé doporučují zajistit si vstupenky včas v předprodeji, který byl zahájen ve středu 10. prosince v Galerii Otakara Kubína, kde bude možné lístky zakoupit od středy do neděle mezi 15. a 17. hodinou.

Hlavním bodem programu letošní vánoční benefice bude tradiční Česká mše vánoční Jakuba Jana Ryby. Tu nacvičuje gymnaziální sbor Nota, sólisté a speciálně vytvořený komorní orchestr. „Vybrali jsme Českou mši vánoční Jakuba Jana Ryby a na doplnění například Antonínem Tučapským upravené české koledy nebo moderní duchovní písně litevského skladatele Vytautase Miškinise. Rybovku jsme naposledy uvedli asi před deseti lety, mezitím jsme se snažili seznámit naše zpěváky i publikum s méně známými skladbami jak Rybovými, tak dalších autorů. Myslím, že ten odstup už je dost velký, proto letos Hej, mistře zazpíváme trošku jako předvánoční dárek posluchačům i sami sobě,“ uvedla sbormistryně Lenka Bařinková.

Jako sólisté se na Vánočních koncertech představí tři absolventi gymnázia: alt Ludmila Dohnálková, tenor Martin Pavlíček, který působí ve sboru opery Národního divadla v Brně, a bas Jan Šmatera. Sopránový part přednese Jana Tajovská-Krajčovičová, absolventka JAMU spolupracující jako sólistka rovněž s brněnskou operou. „Také komorní orchestr je složen převážně z našich absolventů, ale jsme rádi, že se zapojí i pedagogové ZUŠ Boskovice a další hosté,“ doplnila Lenka Bařinková.

Smíšený pěvecký sbor Nota má v současné době padesát členů. Na gymnáziu se v posledních letech potýká s nedostatkem mužských hlasů, aktuálně je nouze hlavně o tenory. I proto sbormistři Lenka Bařinková a Martin Nerud pro přípravu Rybovy mše přizvali do řad sboru několik bývalých zpěváků. Program připravují od října, přičemž nejvíc práce udělali jako každoročně na podzimním soustředění na Vysočině.

Na přípravě mše se významným způsobem podílí také absolvent gymnázia a sboru Nota František Ostrý. Především jeho zásluhou letos v Boskovicích zazní Rybova mše v podobě, která by se měla co nejvíce blížit původní skladatelově verzi. „Cílem chystaného koncertu je přednést posluchačům v rámci možností autentickou podobu České mše vánoční Jakuba Jana Ryby. Tato oblíbená skladba nevyšla ve své době, tedy kolem roku 1795, tiskem. Šířila se především po kůrech pouze pomocí opisování. Opisovatelé ale mši často upravovali a tím vzniklo několik variant, na které později ve 20. století navázala i první vydání. Dodnes se nejvíce používají vydání, která obsahují četné úpravy a odchylky od originálu v téměř všech rovinách hudebního díla. Soudobé české kritické vydání bohužel neexistuje, proto při přípravě koncertu čerpáme především z kritického vydání německého z 90. let. Celým tímto počinem chceme především projevit úctu autorovi České mše vánoční, který sám proti úpravám hudebních děl brojil a jehož výročí 250 let od narození a 200 let od smrti oslavíme příští rok,“ vysvětlil František Ostrý, který vystudoval hudební výchovu a český jazyk na Pedagogické fakultě Masarykovy univerzity, kde nyní pokračuje v doktorandském studiu oboru hudební teorie a pedagogika. Mši při koncertě doprovodí na varhany.

Průvodního slova se na letošních koncertech ujme Helena Janíková. Výtěžek benefičního koncertu bude opět věnován zčásti na kulturní aktivity a zčásti na charitativní účely zajišťované Českobratrskou církví evangelickou, jejíž farní sbor koncert spolupořádá.


