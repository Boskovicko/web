---
title: Nová kniha zachycuje proměny Kunštátska
authors: Anna Dudková
category: kultura
tags: 
- 48-2014
- Kunštát
---
Jak vypadal Kunštát dříve a jak dnes? Co se změnilo a co zůstává? Na tyto otázky hledá odpověď nová kniha Kunštátsko – jak šel čas, na jejímž vzniku se spolu s dalšími autory podílel hlavně Ladislav Dostál.

„Práce na knize trvala přes tři roky sbíráním starých fotek a focením nových pohledů k těm historickým. V průběhu léta, kdy jsme již tvořili grafiku knihy, se rozvinula spolupráce s dalšími nadšenci a sběrateli historických materiálů, především v osobách Jana Křepely, Karla Podsedníka, Iva Šamšuly, Jiřiny Švancarové a mnoha dalších i z okolních obcí. Původní velikost plánovaná asi na 150 až 180 stran se tak zvýšila na konečných 352 stran,“ uvedl Ladislav Dostál. „V úvodu knihy naleznete představení regionu a v jejím závěru v kapitole Historické střípky se od dalších pisatelů například dozvíte, proč byla postavena silnice z Kunštátu do Rozseče a kudy měla vést k plánované Hitlerově dálnici u Sebranic, Voděrad a Drnovic. Přečtete si názory odborníků o vraždách na kunštátském zámku a další zajímavosti o elektrifikaci města, hrnčířích i o osobnostech, které tady žily, žijí nebo se sem, do našeho krásného kraje, rády vracejí,“ dodal s tím, že kniha by měla vyjít ještě před Vánocemi.


