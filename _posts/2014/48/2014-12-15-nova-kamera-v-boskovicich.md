---
title: V Boskovicích přibyla policejní kamera
authors: Miroslava Krajíčková
category: zpravodajství
tags: 
- 48-2014
- Boskovice
---
Parkování v zákazu vjezdu, odbočení vlevo, odbočení vpravo, zastavení u křižovatky blíž než dovoluje zákon, to jsou přestupky, které v prostoru před boskovickou základní uměleckou školou v posledních měsících přerostly do neúsnosných rozměrů. Od září zde provinilce sleduje oko policejní kamery.

„Kamera zde byla nainstalována v září v rámci rozšíření městského kamerového systému o několik nových kamerových bodů. Další kamery sledují dění u občerstvení Brutus, na Hybešově ulici, na Masarykově náměstí a na náměstí 9. května,“ objasnil David Krátký, ředitel Městské policie Boskovice. Městská policie do jisté míry přimhuřovala oči při zastavování před budovou ZUŠ, ale počet rodičů, kteří své dítko chtěli vysadit či nabrat přímo přede dveřmi školy velmi narostl. Mnozí řidiči celou ulicí projeli, ať už se zastavením u školy, nebo aby si zkrátili cestu. A na to reagovala veřejnost. „Kamerový bod na křižovatce ulic Lidická, náměstí 9. května, Šemberova a Průchodní byl vybrán na základě častých stížností obyvatel ulice Průchodní,“ vysvětlil Krátký. „Tyto stížnosti zde reagovaly na nevhodné chování některých lidí v nočních hodinách. Kamera mimo jiné monitoruje okolí budovy základní i základní umělecké školy a mimo jiné může kontrolovat silnici, na které je umístěna zákazová značka a která je často v denních hodinách porušována. Od 1. září do dnešního data bylo na této komunikaci zaznamenáno 80 přestupků v dopravě, a to zejména porušením zákazové značky nebo stáním s vozidlem v křižovatce. Pořízeno bylo 76 kamerových záznamů, v okolí škol byl zaznamenán jeden přestupek proti veřejnému pořádku, dva proti občanskému soužití a jeden přestupek proti majetku,“ dodal. A jaký postih čeká provinilce? „Zjištěné porušení dopravních předpisů je řešeno předvoláním příslušných osob k řešení dopravního přestupku. Věc je pak s řidičem řešena buď blokovou pokutou, anebo postoupením věci správnímu orgánu. Uložené pokuty jsou v dolních sazbách, kdy se snažíme spíše působit výchovně. I z tohoto důvodu chystáme článek, který má oslovit rodiče, aby se chovali zodpovědně, a to nejen u této budovy, ale u všech budov. Tento by měl vyjít v nejbližších dnech na faceboooku a webových stránkách Městské policie Boskovice.

„O instalaci kamery jsem vůbec nevěděla“, říká Daniela Blézlová, maminka druhačky ze Zelené. „Loni jsem tu často stávala, je pravda, že provoz byl velký. Nejhorší byla auta, která projela celou ulici, s tím děti nepočítají. Doufám, že kamery zabírají také je a nejen parkující auta rodičů, kteří chtějí jen své dítě bezpečně doprovodit do zušky nebo do školy, když třeba mají více věcí,“ uvedla maminka školačky. 

Pokud někdo nutně potřebuje do této ulice vjet, může zažádat na městském úřadě o výjimku. Jinak je dobré se autem ulici mezi uměleckou školou a základní školou raději vyhnout


