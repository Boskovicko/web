---
title: Pokutu za pokácenou lipovou alej v Lysicích ministerstvo snížilo
authors: Miroslava Krajíčková
category: zpravodajství
tags: 
- 48-2014
- Lysice
---
Ze sta tisíc pětadvacet. Tak lze stručně vyjádřit osud pokuty, kterou musel zaplatit Martin Mikula proto, že přijal od obce zakázku na pokácení lipové aleje v Lysicích. Kauza ohledně pokácených stromů je nyní u konce.

Celá věc začala letos v lednu, kdy na základě znaleckého posudku Hynka Šmerdy, soudního znalce v oboru ochrana přírody, zadalo vedení Lysic zakázku na skácení stromořadí lip poblíž lysického zámku Martinu Mikulovi. Hlavním důvodem, proč šly stromy k zemi, bylo bezpečí kolemjdoucích. Skácení stromů rozvířilo emoce nejen v Lysicích a byl podán podnět k České inspekci životního prostředí na prošetření této události. Výsledkem byla stotisícová pokuta tomu, kdo kácel, přestože podle závěrů inspekce chybně postupoval i znalec Hynek Šmerda, městys jako vlastník, ale i Úřad městyse Lysice a Městský úřad Boskovice jako orgány ochrany přírody.

Dřevorubec Martin Mikula se proti tomuto rozhodnutí odvolal. Po třech měsících mu byla částka z původních 100 tisíc korun snížena na 25 tisíc. Minulý týden pokutu zaplatil. „Na to, že jsem se ničeho nedopustil, považuji celý proces za skandál, ale že pokutu z původních sto tisíc korun od České inspekce životního prostředí nakonec Ministerstvo životního prostředí snížilo, je úspěch. V odůvodnění k rozhodnutí stojí, že pokud svoji práci vykonávám osm let, tak bych měl právní předpisy znát lépe než úředníci. Spoluobčané, kteří vše rozvířili, si neuvědomují tragické následky, které mohl mít na svědomí první vyvrácený strom. Pro mne z celé kauzy plyne ponaučení, že papírů pro úředníky není nikdy dost,“ komentoval případ Mikula. K události, ve které nevidí žádného viníka, se vyjádřil i současný nový starosta Lysic Pavel Dvořáček. Shodně s Mikulou si je jistý, že příště budou opatrnější „Chyba podle mého názoru nevznikla nikde. Jde o rozdílný výklad právního předpisu, konkrétně § 8 odst. 1 a 4 zákona č. 114/1992 Sb., o ochraně přírody a krajiny, ze strany MŽP a městyse. Městys zastával a stále zastává názor, že stromy byly skáceny v režimu § 8 odst. 4 cit. zákona, neboť jejich stavem byl zřejmě a bezprostředně ohrožen život či zdraví, nebo hrozila škoda značného rozsahu. V takovém případě není povolení ke kácení třeba. To, že skácené stromy skutečně byly takovou hrozbou, má městys potvrzeno znaleckým posudkem Hynka Šmerdy, soudního znalce v oboru ochrana přírody. ČIŽP a MŽP zase zastávají názor, že tento znalecký posudek nestačí ke kácení bez povolení a bylo nutné povolení orgánu ochrany přírody podle § 8 odst. 1 cit. zákona, kterýmžto orgánem je Úřad městyse Lysice,“ uvedl starosta. 

V současné době jsou už na místě vykácených stromů vysázeny lípy nové, přibyly lavičky, trávník a odpadkové koše.


