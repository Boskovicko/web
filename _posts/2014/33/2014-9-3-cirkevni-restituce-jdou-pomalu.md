---
title: Narovnání vztahů mezi státem a církvemi se vleče
authors: Tomáš Trumpeš
category: zpravodajství
tags:
- okres Blansko
- církve
- 33-2014 
---

Pomalý a komplikovaný průběh má zatím naplňování zákona o narovnání vztahů mezi státem a církvemi, tedy takzvané církevní restituce. Na konci června vypršel termín, do kterého měly církve uzavřít dohody se stávajícími vlastníky nemovitostí. Ne všude se to podařilo, nyní má problematiku v rukách především Státní pozemkový úřad.

Pokud se totiž k dohodě nepodařilo dospět, mají církve čas ještě do konce roku, aby právě na Státním pozemkovém úřadu podaly návrh na vydání majetku. „Pokud nedošlo ke konsenzu a k dohodě, může se vydávání ještě protáhnout. Finální termín, kdy budou celé církevní restituce uzavřeny, se proto nedá určit. Obecně by to mělo být tak, že do konce roku bude představa, které pozemky se budou vydávat. Bude tedy znám rozsah a konkrétní seznam pozemků,“ uvedla Radmila Navrátilové ze Státního pozemkového úřadu. Ten musí uzavřené dohody také stvrdit.

V některých případech ovšem neuzavření dohod nemusí rovnou znamenat opravdu zásadní důvody pro pochybnosti o oprávněnosti církevních nároků. Podle Navrátilové často došlo k této situaci proto, že uzavírání dohod s vlastníky bylo velmi složité, musela se provádět revize, zda byla, nebo nebyla za uvedený majetek poskytnuta náhrada, přičemž hledání dokladů a pátrání po archivech se protahovala. A termín, dokdy měly být dohody uzavřeny, se blížil. „Církev často nevydržela a rovnou podala návrh na vydání majetku,“ vysvětlila Navrátilová.

Prozkoumány musejí být u všech jednotlivých pozemků také takzvané překážky vydání, což znamená, že se vydává pouze majetek ve vlastnictví státu, nikoliv majetek v držení obcí či soukromníků, pak se také nevydávají pozemky, které byly zastavěny, popřípadě slouží k veřejně prospěšným účelům. Dokazování a dohledávání je zkrátka složité.

V případě největšího restituenta na Boskovicku se však uzavírání dohod přes průtahy a komplikace daří. Kongregaci sester Těšitelek Božského Srdce Ježíšova, které vznáší nárok na nemovitosti bývalého kunštátského velkostatku, se již podařilo uzavřít dohody kupříkladu s Lesy České republiky, další jsou podle tiskového mluvčího Lesů ve schvalovacím procesu. „Kongregace sester Těšitelek Božského Srdce Ježíšova se sídlem v Rajhradě uplatnila výzvy k vydání rozsáhlého majetku, který se nalézá v desítkách katastrálních území. Lesy České republiky uzavřely s Kongregací již celkem sedm dohod o vydání nemovitostí, z toho na území Jihomoravského kraje to byly čtyři dohody k vydání majetku o výměře 1.793 hektarů. Dvě z těchto čtyř dohod již byly vloženy do katastru nemovitostí, dvě jsou v řízení o schválení dohod na Státním pozemkovém úřadě,“ uvedl Zbyněk Boublík z Lesů ČR. 

Státní podnik Lesy České republiky objednal vyhotovení geometrických plánů, které jsou nutné k vydání zbývající části nárokovaných nemovitostí. Bezprostředně po dodání geometrických plánů bude uzavřena poslední dohoda o vydání majetku. Další postup vydání majetku je v působnosti Státního pozemkového úřadu, který posoudí uzavřené dohody a žádosti o vydání nemovitostí a v souladu s ustanovením zákona vydá příslušná rozhodnutí.

Zástupkyně Kongregace sester Těšitelek Božského Srdce Ježíšova se k průběhu církevních restitucí a ke svým plánům s navráceným majetkem nechtějí vyjadřovat, dokud nebude proces vydávání majetku zcela ukončen.

Kongregace sídlí v Rajhradě a svůj majetek jí věnovala Františka hraběnka Coudenhove-Honrichs, poslední majitelka kunštátského panství, která do Kongregace vstoupila v roce 1916. Podle údajů ze Státního pozemkového úřadu činí seznam představující požadovaný majetek Kongregace více než 400 položek. A většina pozemků leží právě na Boskovicku, i když bývalé kunštátské panství zasahovalo až do Dalečína, Víru, Bolešína, Rovečného, Prosetína, Unčína či Chlumu na Žďársku. Převážná část majetků se však nachází v Kunštátě, Louce, Míchově, Nýrově, Olešnici, Rozseči, Rudce, Sebranicích, Svitávce, Sychotíně, Tasovicích, Újezdě u Kunštátu a ve Zbraslavci. Kromě pozemků se jedná také o několik nemovitostí. Teoreticky mohl být součástí církevních restitucí i kunštátský zámek, který byl rovněž majetkem Kongregace sester Těšitelek. Řád se však rozhodl o národní kulturní památku nepožádat a ponechat ji v rukou státu.
Kunštátský velkostatek byl skutečně rozsáhlý, jedná se o lesní půdu, zemědělskou půdu a několik nemovitostí – kupříkladu bývalý hospodářský dvůr v Kunštátě nebo budovu bývalé myslivny nad restaurací U Zámku. „Jen v oblasti Kunštátska zaujímají lesy, kterých se to týká, plochu asi tři a půl tisíce hektarů. K tomu přibývají polnosti a další nemovitosti. Majetek je to rozsáhlý,“ upřesnil již dříve pro naše noviny kunštátský starosta Zdeněk Wetter.