---
title: Rozsáhlé investice směřovaly do řady mateřských škol
authors:
    - Andrea Šrámková
    - Petra Bílá
category: zpravodajství
tags: Boskovicko školky 33-2014 
---

Na jedné se střídá červená a žlutá se šedobílou, na druhé různé odstíny oranžové. O čem je řeč? Nový kabát dostaly v uplynulých týdnech obě mateřské školy ve Velkých Opatovicích. A rozsáhlé investice letos směřovaly do mnoha školek na Boskovicku. Například v Lysicích půdní vestavbou vznikla nová třída, v Boskovicích a Letovicích přetvořili školní zahrady do přírodního stylu, takže na děti čekají vedle nových houpaček a prolézaček i tunelové kopce, bahniště nebo mlhoviště. Samozřejmostí je snad ve všech zařízeních prázdninový generální úklid často doprovázený výmalbou prostor a řadou drobnějších oprav.

Rekonstrukci školek vzali ve Velkých Opatovicích z gruntu. „Dokončujeme zateplení celé budovy, vymalovali jsme třídy a hlavně chodby. V rámci zateplení se měnila okna, střecha, teď se dodělávají venkovní žaluzie. Na děti čekají nové šatnové skříňky a během září a října přibudou ještě nové koberce a nábytek,“ přiblížila rozsah letošních úprav ředitelka jedné z opatovických mateřských škol Dagmar Sýkorová. Stihnout vše jen za prázdniny by nebylo možné, práce proto probíhají už od 20. ledna. Do konce srpna bude dokončeno zateplení, další část prací má být hotova do konce roku. Venkovní úpravy a terasa počkají dokonce až na jaro. „Jsme nadšení, že jsme se toho dočkali. Bylo období, kdy bylo málo dětí, teď máme plný stav. Jsme rádi, že se školky udržely. Máme zde tři třídy, což představuje 72 dětí, horní školka třídy čtyři, což je dalších asi devadesát dětí,“ s uspokojením uvedla Dagmar Sýkorová. „Investice na rekosntrukci obou budov přesáhly 8,9 milionu korun, při tom 3,73 miliony pokryly dotace ze Státního fondu životního prostředí a zbytek prostředků šel z rozpočtu města,“ doplnil vedoucí technicko hospodářského odboru opatovického úřadu Jan Šafář.

Mateřské škole v Lysicích se podařilo rozšířit kapacitu školky zřízením nové třídy. „Dělali jsme půdní vestavbu. Stavebně to bude dokončeno do konce srpna, ale kvůli kolaudaci, schválení hygieny a tak dále, třídu uvedeme do provozu od 15. září. Díky ní zvýšíme kapacitu školky o 23 dětí,“ prozradila ředitelka předškolního zařízení Monika Sklářová s tím, že termín dokončení se trochu posunul kvůli komplikacím se stávající podlahou nové třídy. Měla tendenci se propadat, a proto ji museli zpevňovat. Vestavba si vyžádala 5,3 milionu a celá částka šla z rozpočtu obce. „V době, kdy jsme připravovali projekt, nebyl vypsaný žádný vhodný dotační titul a kvůli tlaku rodičů na zvýšení kapacity školky jsme na něj nečekali. Začali jsme na jaře s přípravou projektové dokumentace a od června se staví,“ uvedla dále lysická ředitelka školky s tím, že vhodné dotace se objevily vzápětí během června. Přestože na zahájenou stavbu už nejspíš použít nepůjdou, požádat o ně ještě zkusí.

Cetkovičtí ve své školce o prázdninách opravovali toalety, umývárny a vyměňovali dlažbu v kuchyni. „Bylo to z bezpečnostního hlediska a také z toho důvodu, abychom mohli navýšit kapacitu školky. Vnitřní práce jsme stihli o prázdninách, na podzim pak budeme opravovat přístupovou cestu do mateřské školy. A základní škola dostane novou fasádu. To celé je zahrnuto v jedné investiční akci za šest set tisíc korun, na kterou jsme získali dvě stě tisíc korun dotaci z Jihomoravského kraje,“ sdělil starosta Cetkovic Petr Horák. 

Plné ruce práce měli i v boskovických školkách. „Samozřejmě proběhly každoroční opravy a úpravy v interiérech mateřských škol, ale zdůraznila bych, že se naplnil projekt Voda jako přítel, voda jako živel na pracovišti Na Dolech,“ uvedla boskovická místostarostka Jaromíra Vítková. „Jedná se o proměnu zahrady školky do přírodního stylu. Obnovy se dočkala její zeleň a hlavně byla doplněna novými dětskými herními prvky, vše v duchu environmentální výchovy. Slavnostní otevření se uskuteční ve středu 3. září od půl třetí,“ dodala. 

Zahrada je rozdělena na několik tématických celků, inspirovaných přírodními živly. Vodu, vítr, oheň i zemi si děti budou mít příležitost připomínat na různých skluzavkách, houpačkách, ale také třeba v blátišti nebo na setkáních u jezírka, ohniště nebo u větrníků. Kromě domečku se zahrádkou a malým kompostérem jim nové pojetí prostoru nabídne také habrové skrýše, tunelový kopec, zelené bludiště nebo venkovní učebnu. Oblibu dětí si jistě získá i ježkovník, který pod větvemi nabídne zimní úkryt bodlinatému kamarádovi. 

Úpravy si vyžádaly částku přesahující 1,3 milionu korun, přičemž devadesát procent pokryla dotace, deset procent pak tvoří spoluúčast města. „Dotaci jsme získali i na úpravu zahrady školky na Bílkově ulici, nyní probíhá výběr dodavatele,“ nastínila další záměry Jaromíra Vítková. Projekt nazvaný K přírodě o krok blíž má být realizovaný od března do srpna příštího roku. 

Zahradě věnovali pozornost také v letovické školce na Komenského ulici. „Školní zahradu nově upravenou v přírodním stylu budeme otvírat 13. září v 15 hodin. To si vyžádalo poměrně velkou částku, a proto jsme se dál do ničeho většího nepouštěli. Jinak jsme samozřejmě udělali potřebné drobné opravy,“ uvedla Eva Pařilová, ředitelka letovické mateřské školy. Na děti tu čeká tunelový kopec, ze kterého vede dvojskluzavka, poměrně velké jezírko, ale také bahniště v podobě bahenní nádrže, do které si děti budou moci napumpovat vodu a v gumáčcích pak z bláta tvořit, a mlhoviště, v němž díky soustavě trysek půjde vytvořit mlhu. Neklasické herní prvky doplňuje kruhový amfiteátr na pořádání akcí.

Z MAS Parterství venkova přispěla na pokrytí nákladů dotace 750 tisíc korun, dalších 500 tisíc do proměny zahrady pro více než stovku dětí z Letovic a okolí investovalo město.