---
title: Cestovní ruch v Boskovicích
authors: Jitka Melkusová
category: zpravodajství
tags:
- Boskovice
- komunální volby
- 33-2014
---

Boskovice jsou návštěvníky vnímány jako město přívětivé, přátelské, otevřené. Mají též značný kulturní potenciál. Ale vlastně nevědí, jak s fenoménem zvaným cestovní ruch naložit. Tak vnímají odborníci na cestovní ruch situaci ve městě.

Co s tím? Chybí koncepce, komplexní a systematický marketing a propagace. „Destinace Boskovicko se prostě musí chovat jako podnikatelský subjekt,“ uvádí odborný učitel cestovního ruchu Jaromír Jurka. Podle mínění dalších musí budoucí radnice být aktivní a spolupracovat, musí ale i motivovat partnery a plnit integrační roli.

Hodnocení a zkušenost turistů navštěvujících Boskovice bývá většinou pozitivní, každá negativní zkušenost ale černou šmouhou zatemní dobrý pocit z pobytu, návštěvy. Může jít o provozní dobu záchodků, ale třeba i nevstřícného číšníka. Nepatřičného povrchu Plačkovy ulice už si všímají i návštěvníci, jež k nám přivádí projekt 10 hvězd. Na ten by měla být radnice opravdu hrdá…

Kde vidíte hlavní problémy, které by měla nová boskovická radnice řešit ve sféře cestovního ruchu. Jaká konkrétní opatření byste uvítali?

### Helena Janíková, průvodkyně židovským městem

Pokud vím, existuje Program rozvoje cestovního ruchu Jihomoravského kraje na období 2014–2020, svou koncepci má zcela jistě i Město Boskovice, tak asi lze očekávat od nového vedení radnice naplňování těchto programů.

Jako průvodkyně v židovské čtvrti a jako občasná výpomoc v městském informačním středisku přicházím do kontaktu s turisty poměrně často. Jejich hodnocení našeho města je veskrze pozitivní, velký úspěch sklízí zejména zpřístupnění radniční věže, stížnosti (pokud to lze vůbec stížnostmi nazvat) směřují takřka výhradně k nepříliš závažným nedostatkům – například proč nemá Město Boskovice či synagoga maior vlastní turistickou známku, za důležitější považuji výhrady k provozní době veřejných toalet.

Jako nejvýznamnější počin v oblasti cestovního ruchu (ovšem nejen v této oblasti) hodnotím otevření bývalého židovského obecního domu na Bílkově ulici, který byl opraven díky projektu Federace židovských obcí, název projektu je 10 hvězd – revitalizace židovských památek v České republice. Uvítala bych, kdyby příští vedení radnice věnovalo tomuto objektu adekvátní pozornost.

Co mně osobně se nelíbí, to je moderní zámková dlažba na Plačkově ulici, dále turisté by zde rádi uvítali pěší zónu. Nevím, zda je toto řešitelné, třeba to zůstane v rovině mých snů.

Boskovice jsou dle mých zkušeností návštěvníky vnímány jako město přívětivé, přátelské, otevřené. Nemám většího přání, než aby tomu tak bylo i do budoucna a aby nové vedení radnice v rámci svých možností všemi dostupnými prostředky k dobré pověsti Boskovic přispívalo.

### Rudolf Burgr, vysokoškolský učitel, vedoucí katedry

Připadá mi, že Boskovičtí i po 25 letech stále nevědí, jak s fenoménem zvaným cestovní ruch naložit. Ne že by se za celou dobu nic nezměnilo a že by do města nejezdili turisté. Poděkování patří všem, kteří se o to zasloužili. Ale… 

Za prvé si Boskovičtí musí říct, jak moc je pro ně turista důležitý a proč. Pokud ho nehodí přes palubu, pak je za druhé třeba říct, že Boskovicím stále chybí ukotvení, jsou malou destinací na okraji a potřebují se někam pevně zařadit. Do většího celku, který je dokáže prodat ve světě. Že je nezná turista ze zámoří, nevadí. Bohužel je ale neznají ani v Aši. Za třetí Boskovice musí umět uvnitř toho celku hrát aktivní roli a kooperovat. To dosud není moc vidět. Za čtvrté chybí komplexní a systematický marketing a propagace. Zatím se spíš tříští síly. Za páté, radnice musí plnit motivační a integrační roli, musí napomáhat rozvoji prostředí, v němž budou vznikat a uvádět se v život originální nápady. Dobrý nápad totiž mnohdy moc nestojí, naopak bývá tahákem publicity, peněz a turistů.

### Jaromír Jurka, středoškolský učitel, podnikatel

K tomuto tématu se vyjadřuji tak, jak aktivity v cestovním ruchu v této destinaci vnímám po mém dvacetiletém působení v oboru hotelnictví a gastronomie v Boskovicích na Lasákově mlýně.
Domnívám se, že představitelé obce v současnosti cestovní ruch podporují. Svědčí o tom jednak podpora malého a středního podnikání v regionu, a také kvalitní informace o cestovním ruchu na webových stránkách města. Také si myslím, že Boskovice a okolí mají značný kulturní potenciál, který je možné využít pro zvýšení podpory cestovního ruchu, který není dostatečně zviditelněn a propagován. Dle mého soudu by bylo přínosné, pokud by byla zřízena skupina (pod-odbor) v gesci Odboru správy úřadu, která by byla zodpovědná za projekty pro podporu cestovního ruchu. Je nutné si uvědomit, že destinace Boskovicko se musí chovat jako podnikatelský subjekt.

Klíčová aktivita by měla být věnována tvorbě a řízení destinační značky Boskovicka. Je nutné vytvořit marketingovou koncepci cestovního ruchu Boskovice a okolí. Ta by měla definovat cíle a jednotlivé etapy celého procesu. Na jeho konci by se Boskovicko mělo etablovat jako excelentní poznávací destinace, která bude vyhledávaná díky kulturní krajině, relaxaci a vstřícnému zákaznickému přístupu. Pak bude Boskovicko spojováno s metaforou příběhu. Tomu bude odpovídat i komunikace v národních i mezinárodních kampaních: turisty bude Boskovicko lákat nikoli na izolované cíle, ale na příběhy osobností, architektury, krajiny, kterými jistě disponuje.

Neméně významné projekty by se měly zaměřit a podporovat rekonstrukce/vybudování odpočívadel, center služeb pro turisty a hygienického zázemí pro pěší, cyklisty a handicapované turisty podél tras, zpřístupnění atraktivit cestovního ruchu a zavedení (zlepšení) navigačních a informačních systémů pro sluchově a zrakově postižené, zřízení multimediálních infoboxů.

### Martina Mosaad, spolumajitelka Westernového městečka Boskovice

Nepocházím z Boskovic, nemluví ze mě patriotismus, ale Boskovice mají turistům doopravdy co nabídnout.

Jen být na to hrdí, hlásit se k tomu a umět to přiblížit návštěvníkům. A to je to, co chybí boskovické radnici, ale především většině boskovických úředníků. Opatření? Exkurze? Seminář pro novou boskovickou radnici?