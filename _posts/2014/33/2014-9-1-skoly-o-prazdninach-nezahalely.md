---
title: Ve školách o prázdninách nezaháleli
cover-photo: http://i.imgur.com/aiJRbQn.jpg
authors: Petra Bílá
category: zpravodajství
tags:
- Lysice
- Boskovice
- Olešnice
- Černá Hora
- školství
- 33-2014 
---

Zatímco děti si užívají poslední dny volna, ve školách finišují prázdninové opravy. Kromě běžné údržby nábytku a výmaleb tříd v některých školách o prázdninách stihli i větší opravy. Žáci se tak mohou těšit na nové učebny a modernější vybavení.

V základní škole v Lysicích například rekonstruovali učebny přírodopisu, chemie, fyziky a školní dílny. Jak prozradil ředitel školy Zdeněk Burýšek, třídy modernizovali doslova od podlahy po strop. „Dělali jsme nové rozvody elektřiny, vody, plyn, s tím souvisela i rekonstrukce podlah a výmalba. Pořídili jsme nové vybavení, nábytek a třídy jsme vybavili informační technikou,“ vyjmenoval ředitel lysické základky. Dodal, že rekonstrukci naplánovali tak, aby nezasáhla do začátku nové školního roku. „Až na nějaké drobnosti by mělo být vše dokončeno. Rozpočet projektu byl okolo šesti milionů korun, z toho jsme dostali tři miliony šest set tisíc korun dotaci a zhruba dva miliony přislíbilo uhradit vedení městyse Lysice. Bez podpory vedení městyse bychom opravy nebyli schopní realizovat a dotaci bychom museli vrátit,“ zdůraznil ředitel lysické školy. 

V základní škole v Olešnici se o prázdninách pustili do projektu s názvem Modernizace zázemí praktického vyučování na základní a mateřské škole. Staví zde novou učebnu pěstitelských prací, zrekonstruovali školní dílny a cvičnou školní kuchyni a upravili školní zahradu. Práce uvnitř školy jako nové elektroinstalace, vodovody a kanalizace, pokládku podlah v učebnách fyziky, kuchyně, dílen a kabinetu, stihli dělníci dokončit během prázdnin. V září, nejpozději do poloviny října, by měli dokončit i venkovní práce. Jak konstatoval starosta Olešnice Zdeněk Peša, do projektu se pustili s myšlenkou toho, že základní školu by žáci měli opouštět vzdělaní v naučných oborech, ale měli by mít i praktické dovednosti. „Spousta žáků se běžně nedostane k práci v dílně či na zahradě. V učebních plánech se ubraly hodiny praktického vyučování, skomírá i technické zázemí škol pro výuku těchto předmětů. My jsme se však rozhodli jít tomu naproti,“ zdůvodnil Peša. Celkový rozpočet projektu je šest a půl milionů korun. Olešničtí dostali dotaci ve výši osmdesáti pěti procent. 

Dělníci se pohybovali třeba i v tělocvičně základní školy v Černé Hoře, kde jednak vyměňovali nefunkční osvětlení v tělocvičně a opravovali prosklené stěny.

Žáci boskovické základní školy na pracovišti Slovákova budou od září cvičit na venkovním hřišti s novým umělým povrchem. Původní povrch už byl podle ředitele školy Vladimíra Ochmanského v nevyhovujícím stavu, a tak investovali jeden milion korun do nového umělého povrchu. „Kromě toho jsme na pracovišti Sušilova izolovali povrch pod nádvořím, kam zatékalo. O prázdninách jsme také udělali další běžnou údržbu školy a nechali jsme vymalovat třídy,“ prozradil Ochmanský. 

V areálu školy na Sušilově ulici se finišuje se stavbou hřiště v rámci projektu Pravěkohraní. „Děti se mohou těšit na zajímavé herní prvky, které mohou naplňovat také potřeby tělovýchovy. Pod mottem pravěku vznikly na hřišti různé druhy šplhadel, hrazdy, a dokonce bradla. Ještě nás čeká brigáda na úpravu okolí, pískoviště a nová zeleň včetně velkorysé bylinkové spirály,” sdělila Martina Lukešová. „Jen deštivé počasí nám nepřeje, protože na dokončení horolezecké stěny a zasypání povrchu pískem je třeba sucho, tak čekáme na sluníčko a odháníme mraky,” na závěr dodala Lukešová.

Na zahájení školního roku se připravují také zaměstnanci základní školy v Letovicích. „Budeme vyučovat zhruba devět set vyučovacích hodin, přibylo nám asi třicet žákům. Musíme pro ně připravit nábytek, učebnice, nabude i oddělení školní družiny. Vše musíme nachystat tak, aby se od začátku září mohlo bez jakýchkoliv problémů učit,“ popsal ředitel školy v Letovicích Miloš Randula. Ten také dodal, že přes prázdniny žádné velké investiční akce nedělali.

Ani na gymnáziu v Boskovicích o prázdninách nezaháleli. Vedle školy nechali vybudovat novou venkovní učebnu. Stavba dřevěného altánu včetně pořízení vybavení, jako jsou lavice a tabule, vyšla na čtyři sta šedesát tisíc korun. Součástí budou i informační tabule nebo přírodní jezírko vedle učebny, které využije dešťovou vodu ze střechy altánu. Učebna má sloužit k volnočasovým aktivitám a k výuce. Bude zde možné posedět v přírodním malinkém amfiteátru nebo na trávníku a poznávat byliny, které budou žáci gymnázia ještě sázet v rámci aktivit projektu. Vybavení učebny i venkovní úpravy musí být hotové do konce srpna, aby zde od září mohly probíhat plánované semináře. Konkrétně například Víceoborový seminář, v jehož náplni je také dokumentace přírodních dějů, natáčení života pod lípami a zpracování záznamů práce žáků ve škole. 