---
title: Boskovice pokračují v sérii výher
cover-photo: http://i.imgur.com/QJ1YDMJ.jpg
authors: Lubomír Slezák
category: sport
tags: 
- okres Blansko
- fotbal
- 33-2014 
---

Ani ve třetím kole I. A třídy se nemusel celek Boskovic sklonit před svým soupeřem, když na svém hřišti vysoko porazil B-tým Tasovic.

FC Boskovice Sokol Tasovice B 5:0 (2:0), Václavek, Přikryl, Jan Horák,Stara, Fadrný.

Boskovice: Čech – Vykoukal (46. Horák J.), Václavek, Kolář (73. Pupík), Müller, Přikryl (59. Živný), Janíček K., Miksan, Horák M. (69. Žouželka), Fojt (46. Fadrný), Stara.

V první velké šanci se v sedmé minutě objevil hostující Pavlíček, ale Čech jeho střelu dokázal vyrazit. Na druhé straně se o čtyři minuty později řítil Stara sám na hostujícího gólmana, po jeho dobrém zákroku byl při pokusu o dorážku faulován Horák a z následné penalty poslal Boskovice do vedení Václavek.

Ve 25. minutě orazítkovali hosté tyč, v dalších minutách sice měli více ze hry, ale jejich převaha byla neplodná. A tak těsně před přestávkou po jednom ze sporadických útoků Přikryl lišácky přehodil tasovického brankáře a bylo to 2:0.

Ve druhém poločase se hrálo převážně na jednu branku, a to na tu hostující. Ve 47. minutě neproměnil svoji šanci Michal Horák, v 54. minutě tvrdě střílel Kolář a v 64. minutě se za hlavu po vyložené šanci chytal Fadrný.

V 66. minutě se ale z přímého kopu trefil Jan Horák, o dvě minuty později proměnil sólo Stara a dvě minuty před koncem stejný hráč ideálně našel před prázdnou brankou Fadrného a ten uzavřel skóre nedělního utkání.

Boskovice tak mají po třech zápasech devět bodů a skóre 8:1, před sebou však dvě těžká okresní derby. V neděli hrají v Kunštátě, o týden později hostí Lipovec.