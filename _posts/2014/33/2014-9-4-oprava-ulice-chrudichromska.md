---
title: Připravuje se oprava Chrudichromské
authors: Petra Bílá
category: zpravodajství
tags: Boskovice doprava 33-2014 
---

Frekventovanou silnici na Chrudichromské ulici v Boskovicích čeká oprava. S největší pravděpodobností v příštím roce. Příprava stavby vrcholí.

Náklady na opravu silnice se vyšplhají na pětatřicet milionů korun a blanenské správě a údržbě silnic se na tuto stavbu podařilo získat dotaci ve výši skoro třiceti milionů korun. „Dotaci máme přislíbenou, ale zatím ještě nemáme podepsanou smlouvu. Očekáváme, že do konce října bude vyřízeno stavební povolení, poté bude z naší strany stavba kompletně připravena. Následně nás čeká výběrové řízení na zhotovitele zakázky, s předáním staveniště počítáme v lednu příštího roku a nejpozději do konce října příštího roku musí být stavba hotová,“ prozradila Eva Zouharová, vedoucí technicko správního úseku Správy a údržby silnic Blansko. 

Silničáři opraví silnici od křižovatky s železničním přejezdem po konec zástavby v Boskovicích. „Jedná se o úsek v délce jednoho kilometru sto sedmnácti metrů. Stávající vozovka je v neúnosném stavu. Původní vrstvu komunikace kompletně odstraníme a položíme nový povrch. Bude tam probíhat přeložka kanalizace, sdělovacích kabelů, kabelů Colorprofi a přeložka světlené signalizace hasičského záchranného sboru. V plánu je i rekonstrukce chodníků, z nichž část bude investicí města. Během oprav silnice budou vybudovány nové autobusové zastávky, které budou navazovat na chodníky a také nové přechody pro chodce s dělícím ostrůvkem. V úseku nepříjemné zatáčky naproti našeho cestmistrovství bude cesta napřímená,“ přiblížila Eva Zouharová. 
Už teď je zřejmé, že stavba se neobejde bez dopravních omezení. „S tím se musí počítat, předpokládáme, že nebude omezen přístup a příjezd do jednotlivých průmyslových podniků, bude se jezdit po vyfrézovaném podkladu. Oficiální objízdná trasa povede po Průmyslové ulici,“ prozradila Eva Zouharová.

Místostarostka Boskovic Jaromíra Vítková již dříve sdělila, že oprava silnice na Chrudichromské je jednou z priorit vedení města, usilovali o ni několik let. Příprava stavby se protáhla kvůli vlastníkům některých pozemků sousedících s trasou vozovky. Protože nechtěli prodat své pozemky, musel se nechat zpracovat nový projekt a ten znovu projednat na stavebním úřadě.