---
title: Největším favoritem je Václav Kolář
authors: Lubomír Slezák
category: sport
tags: Blansko cyklistika 33-2014 
---

Až poslední, třetí závod v Tanvaldu, jehož výsledky nebyly do uzávěrky známy, rozhodl o držitelích medailí z letošního biketrialové mistrovství světa. To se skládá ze tří závodů, první se jel 9. a 10. srpna v Bueu (Španělsko) na pobřeží Atlantiku, druhý o týden později v Odeně (Katalánsko), finále hostil minulou neděli Tanvald. 

V kategorii Elite reprezentoval Českou republiku blanenský Václav Kolář, který dokázal první dva závody vyhrát a vytvořil si tak nejlepší výchozí pozici pro zisk titulu mistra světa. Jména jezdců z blanenského klubu se ve výsledkových listinách vyskytovala i v dalších kategoriích.

V Bueu si v seniorech nejlépe vedl Martin Kakáč, kterého 5 TB odsunulo na čtvrté místo. Další senioři Karel Brambora, Václav Gryc a bratři Procházkové obsadili pozice okolo 10. místa.

V kategorii Elite bojoval Kolář s domácím jezdcem Raulem Gutierezem. Ten po prvním kole vedl o sedm bodů, ale karta se ve druhém kole obrátila a Kakáč nakonec zvítězil o jediný bod.

V Odeně se česká reprezentace v cíli mohla radovat hned ze třech medailových umístění. V juniorech byl Ondřej Šenk druhý a potvrdil tak svůj úspěch z Bueu. V Seniorech Martin Kakáč skončil také druhý. V Elitě se jel vyrovnaný závod, Václav Kolář však svou klidnou a naprosto vyrovnanou jízdou nedal soupeřům šanci a vybojoval druhé vítězství v letošním seriálu mistrovství světa.

V Tanvaldu tak teoreticky stačí Václavu Kolářovi k zisku titulu mistra světa třetí místo.