---
title: Miniškolka zahajuje čtvrtou sezónu
authors: Petra Bílá
category: zpravodajství
tags:
- Černá Hora
- školky
- 33-2014 
---

Pestrá nabídka hraček, pravidelné cvičení s říkankami i různorodé výtvarné aktivity. To vše si užívají děti, které navštěvují kroužek s názvem Beruščin domeček v Centru pro rodinu Veselá beruška v Černé Hoře.

Ten od září opět zahajuje provoz a nabízí volná místa. „Jedná se o kroužek pro děti od dvou let, které jsou schopné zvládnout pobyt v centru bez doprovodu rodičů. Děti se postupně začlení do kolektivu. Představuje i podanou ruku rodičům, jejichž dítě není přijato do mateřské školy a rodič musí nastoupit do zaměstnání. Ale také nabízí velmi vyhledávanou možnost jednorázového a kvalifikovaného hlídání dětí s programem,“ popsala nová vedoucí Domečku Věra Odehnalová. Dodala, že kapacita kroužku je dvanáct dětí, které mají na starosti vždy dvě lektorky. Domeček funguje čtyři dny v týdnu v dopoledních hodinách. „Cena za hlídání je velmi příznivá. Obyvatele Černé Hory platí cenu dotovanou městysem, patnáct korun za hodinu. Ostatní platí pětadvacet korun za hodinu,“ uvedla vedoucí Beruščina domečku.