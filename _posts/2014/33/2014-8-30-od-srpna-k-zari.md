---
title: Od srpna k září
authors: Andrea Šrámková
category: publicistika
tags: 33-2014 
---

Srpen vstoupil do svého posledního týdne a září už mu školními přípravami nakukuje přes rameno. Na polích převažují strniště, přestože srpen letos doposledka dělal čest svému jménu, když tmavnoucí klasy ještě v jeho druhé polovině mnohde žadonily o sklizeň.

Srpem už se sice dávno obilí nesklízí, ale v názvu osmého měsíce tento pracovní nástroj zůstal. Tedy pokud opravdu je základem pojmenování, jak se většinou udává. Existuje totiž ještě druhý výklad, který vychází se starého slovesa sirpsti neboli zráti. Ať tak, či onak, jde o měsíc, kdy úroda dozrává a srpem bývala sklízena, o měsíc lomící rok od léta k podzimu.

O svatém Augustinu léto opouští krajinu, říká lidová pranostika spjatá s osmadvácátým srpnem. A další k čtyřiadvacátému připomíná, že Bartoloměj svatý odpoledne krátí. Dny jsou skutečně znatelně kratší, vždyť rozdíl jejich délky na začátku a na konci měsíce dělá více než hodinu a půl, a rána se stala znatelně chladnějšími. V neděli internetem dokonce proběhla zpráva, že na Sněžce napadl letošní první sníh. I bez něj jakoby si více vážíme slunečních paprsků za poledne, vyloupnutých z ranní mlhy, nebo teplejších dnů babího léta. A snad se můžeme ještě těšit na teplejší václavské časy. Jenže co srpen nedopeče, září nedovaří. Sklepy a spíže už v tuto dobu mají přetékat zásobami, jen přibudou ještě brambory, šípky, švestky a další podzimní ovoce, snad něco hub. A v požehnanějších krajinách hrozny do sudů.

A pak začne listí na stromech barevně zářit. Snad aby i září dostálo svému jménu? Ba ne. S tím přicházející měsíc nemá nic společného. Staročeské označení tohoto měsíce bylo zářuj nebo zářij, ale překládá se jako „za říje“, nebo dokonce malý říjen. Bohatýrské námluvy vysoké zvěře sice vrcholí až v měsíci následujícím, ale počínají o nějaký týden dříve. Odvozování jména devátého měsíce od slovesa zářit, ať už je myšleno slunce nebo barvy podzimu, je pouze lidovou etymologií.

Namístě je ještě upozornění, že stejně znějící jméno v jiném slovanském jazyce může znamenat jiný měsíc. Například Chorvaté mají říjen v době našeho září a podobně posunutý je u nich i listopad na desátý měsíc v roce. Původ pojmenování měsíců, ač jejich ustálení spadá až do 18. a 19. století, musíme totiž hledat v dobách praslovanských. Do měsíčních fází na obloze se odrážely děje přírody a práce, které staří Slované v příslušné době vykonávali. Když se rozešli na poměrně rozsáhlá území s jinými klimatickými podmínkami, ustálily se postupně tyto názvy u každého národa malinko posunuté. K nedorozumění by tak došlo i například v Polsku nebo Ukrajině, pokud by se rozhovor stočil na květen. Oproti našemu je totiž už na čtvrtém místě v kalendáři, ale to nechme až na nějaké májové zamyšlení.