---
title: Venkovní koupaliště letos návštěvníky příliš nelákala
authors: Vendula Dvořáková
category: zpravodajství
tags:
- Boskovice
- Šebetov
- Velké Opatovice
- 33-2014 
---

Spolu se závěrem letních prázdnin končí i sezóna na nekrytých koupalištích. Na finanční bilancování je ještě brzy, už předem je ale jasné, že tržby nebudou vysoké.

„Návštěvnost byla jednoznačně nižší než loňskou sezónu,“ potvrdil vedoucí provozu koupaliště Červená zahrada v Boskovicích Bohumil Feruga. Příčinou je podle něj především počasí. „Slunečných dní s teplotami okolo 30°C, kdy bývá návštěvnost nejvyšší, bylo málo,“ řekl. Hořkost z nevydařené sezóny zmírnil jen fakt, že na koupališti proběhla jen klasická každoroční údržba, na velké investice nedošlo. O případné výstavbě nových atrakcí na příští rok se bude diskutovat. 
Ani v Šebetově nehodnotí léto právě dobře, podle provozovatele tamního koupaliště Martina Dosedly byla sezóna absolutně podprůměrná. I on zastává názor, že návštěvnost byla nízká právě kvůli špatnému počasí. „Před sezónou proběhly klasické úpravy, jako nátěr stěny bazénu, oprava betonu a podobně,“ řekl Dosedla a dodal, že na novou sezónu se v Šebetově zatím nic nového nechystá.

Velké Opatovice nebyly výjimkou, co se letošních nízkých tržeb týče. „Sezóna byla velice špatná,“ řekla Anna Kaderková, jednatelka firmy Služby Města Velké Opatovice, která má provoz koupaliště na starosti. I ona potvrzuje, že vinou bylo především nevydařené počasí. Před létem žádné nové atrakce nepřibyly, už v příští sezóně bude ale velkoopatovické koupaliště lákat na nové petangové hřiště.