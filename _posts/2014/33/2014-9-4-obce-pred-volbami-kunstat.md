---
title: Kunštát čeká, jaké bude využití Jelínkovy vily. Mohl by mít i rybník ke koupání?
authors: Tomáš Trumpeš
category: zpravodajství
tags:
- Kunštát
- komunální volby
- 33-2014 
---

Při přípravě anket se stále častěji setkáváme s respondenty, kteří se z odpovědi omluví, protože jsou s děním ve své obci spokojeni a nic je nenapadá. To je v podstatě dobrá zpráva, slýcháme ji raději než rovněž časté vyjádření neochoty neanonymně vyjádřit svůj pohled na věc.

Nejinak tomu bylo v Kunštátě, kde několik dotázaných deklarovalo svou spokojenost. Nakonec vybíráme dva pohledy, které přinášejí několik konkrétních námětů, jak život ve městě ještě zlepšit a na co se zaměřit. A to nejen při větších investicích, jako je využití Jelínkovy vily, ale také v běžné komunikaci s občany, třeba při výpadku elektřiny.

Kde vidíte hlavní problémy, které by mělo vedení vaší obce řešit? A jaká konkrétní řešení byste uvítali?

### Dagmar Dudková

S fungováním Kunštátu jsem spokojená, nemám co zásadního vytknout. Mrzí mě spíš drobnosti – odpadky v keřích před Jednotou, zarostlý a nepoužitelný stojan na kola u pošty nebo třeba rozbitý chodník k nám do Sychotína. Ostatně chodník by byl praktičtější na druhé straně silnice – teď je u lesa, kde nejsou žádné domy, a všichni musíme pořád přecházet frekventovanou silnici. Stejně tak rozhlasové hlásiče jsou taky na straně, kde nejsou domy, a je jim špatně rozumět. Nebo třeba informování o výpadku elektřiny podle mě není dostatečné, rozhlas není slyšet, kolem vývěsky každý den nechodím… Víc by se mi líbilo, kdyby tato poměrně podstatná informace chodila e-mailem nebo přes SMS. 

A nejvíc bych uvítala, kdyby město nechalo vyčistit rybník v Sychotíně, aby se v něm zase dalo plavat a nesloužil jen pár rybářům. Je škoda té velké plochy a pěkného místa, když nefunguje jako rekreační zóna, jak bylo původně zamýšleno. 

### Zdena Popelková

Mám spíše tip, co by mohlo město Kunštát řešit. V posledních letech se stále prodlužuje délka života, ale často poslední roky v životě jsou spíše utrpením pro seniory a i pro jejich nejbližší. Obzvláště když člověk onemocní stále častější chorobou – Alzheimerova demence, která může mít různé formy a může přijít i v poměrně mladém věku.

Na radnici v Kunštátě leží projekt Domov pro seniory se zvláštním režimem. Registrovaných služeb tohoto typu je nedostatek, a to nahrává neregistrovaným službám typu Hotel pro seniory. Tato zařízení nemusí mít žádné standardy kvality, ani nejsou pod žádnou kontrolou. Často to může dopadnout tak jako v Kunštátě, kdy stížnosti na Hotel pro seniory řeší ombudsman, a to je ten lepší případ.

Bohužel rodinní příslušníci nemají na vybranou. Speciální domovy pro tyto seniory jsou přeplněné, čekací doba je i několik let.

V Kunštátě se nabízí Jelínkova vila, finančně zajištěný investor s týmem fundovaných odborníků, z nichž někteří získali zkušenosti při pobytech v podobných zařízeních v zahraničí. V minulosti byl Kunštát často nositelem nových, něčím výjimečných nápadů a realizací. Nestálo by za to v tomto pokračovat a vytvořit prostor pro opravdu spokojené a důstojné stáří pro občany našeho regionu a jít příkladem ostatním městům?
Obzvláště když tento počin nijak nezatíží rozpočet města.