---
title: Svitávečtí zvou na řemeslný jarmark
authors: Tomáš Trumpeš
category: kultura
tags: Svitávka trhy 33-2014 
---

Devátý Svitávecký jarmark tradičních řemesel se uskuteční v parku městyse v sobotu 6. září. Celým programem bude provázet brněnský herec a moderátor Zdeněk Junák, kromě řemeslných stánků budou připraveny také skákací boty, slackline, chůdy, malování na obličej, krátkodobé tetování, trampolína, skákací hrad, střelba do terčů, střílení z foukaček, workshopy, soutěže a samozřejmě doprovodný kulturní program.

Ten začíná už v 10 hodin, kdy ho odstartuje pásmo dětí z místní základní školy, poté vystoupí spolek Sněženky a machři, dále taneční skupina Body Rockers a boskovická hudební skupina Trní. 
Představí se také latinské a orientální tance a od 13 hodin cimbálová muzika Ponava. Ve 14 hodin dojde na slavnostní zahájení jarmarku, vystoupí domácí Svatojánský pěvecký sbor. Po třetí hodině vystoupí folklorní soubor Kořeňák, hudební skupina Jazzulátka a od 18 hodin Děda Mládek Illegal Band. Od 20 hodin akci uzavře taneční zábava se skupinou Los Cabbanos.