---
title: "Boskovická opozice: Je to koalice čtyř stran. KSČM to odmítá"
authors: Marek Osouch
category: zpravodajství
tags:
- Boskovice
- komunální volby
- 42-2014 
---

ODS, TOP 09 a Sportovci skončili po letošních komunálních volbách v řadách opozice a říkají, že se budou snažit být dobrou opozicí současné koalici, která je podle nich složená ze čtyř stran. Koalici sice ještě neschválilo ustavující zastupitelstvo, nicméně je velmi pravděpodobné, že si ČSSD, KDU-ČSL, ANO a KSČM rozdělí posty, jak se domluvily.

Zvlášť tvrdý úder zasadili voliči ODS, která přišla o zhruba osm tisíc hlasů, TOP 09 i Sportovci si o několik set hlasů polepšili, přesto však v radě nezasednou. „Musíme respektovat výsledek voleb, voliči rozdali karty,“ shoduje se končící starosta Jaroslav Dohnálek s Radkem Mazáčem za Sportovce i Pavlem Vlachem za TOP 09.

Všichni tři se také shodli na tom, že koalici nesestavily tři strany, nýbrž čtyři. Poukazují totiž na Vladimíra Farského, který kandidoval jako kandidát bez politické příslušnosti za KSČM. „Pan Farský kandidoval za KSČM, tak je to jasná koalice čtyř stran,“ uvedl Radek Mazáč a poznamenal, že součástí koalice je ANO, jejíž zástupci také nejsou členy hnutí. Jaroslav Dohnálek podotkl, že je Farský prezentován jako nezávislý kandidát, přestože kandidoval na stranické kandidátce. Ladislav Topinka, který nově usedne v zastupitelstvu za KSČM, přiznal, že formulace nezávislý kandidát v Radničních listech byla nešťastná a slíbil do příštího čísla omluvu. „Bude oprava, že pan Farský je nestranický kandidát za KSČM,“ uvedl, ale zároveň odmítl tvrzení, že by jeho strana byla součástí koalice. „My nejsme součástí koalice, jsme jen tichá podpora. Já jsem koaliční smlouvu ani neviděl,“ prohlásil Topinka s tím, že koalici na ustavujícím zastupitelstvu podpoří bez jakýchkoliv výhrad.

Mazáčovi ani Dohnálkovi nevadí, že se jedná o komunistickou kandidátku. „ODS by s KSČM nespolupracovala, ale když to jiným stranám nevadí, je to jejich věc,“ prohlásil Dohnálek. Pro Sportovce byla důležitá shoda v programu. „To, že je v radě komunista, by pro nás nebyl až takový problém. Důležitá pro nás byla programová shoda, kterou jsme ovšem nenalezli,“ vysvětlil Mazáč.

Jasnou stopkou však přítomnost Vladimíra Farského byla pro TOP 09, která byla stejně jako Sportovci přizvána k jednání o budoucí koalici. „Zeptali jsme se, jestli tam musí být komunista. Oni řekli, že ano a tím naše jednání skončilo,“ popsal Pavel Vlach s tím, že se jedná o koalici čtyř stran. Jediná strana, která se vyjednávání o koalici neúčastnila, byla ODS. Dohnálek toto nepřizvání k jednání nijak zvlášť nekomentoval, zatím ale podle něj neřešili, jak budou hlasovat pro jednotlivé radní na ustavujícím zasedání zastupitelstva. Sportovci už o tom mají jasno. „Budeme podporovat jednotlivě některé kandidáty. Koalici jako celek ale nepodpoříme,“ poznamenal Mazáč s tím, že se budou snažit být dobrými oponenty. „Teď si počkáme na programové prohlášení. Jestliže to budou dobré věci, tak je samozřejmě podpoříme,“ dodal. Podobně se bude chovat i TOP 09. „Samozřejmě chceme dělat věci ku prospěchu města, a pokud to budou dobré návrhy, tak je podpoříme,“ sdělil Pavel Vlach.