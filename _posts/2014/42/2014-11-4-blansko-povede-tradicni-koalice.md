---
title: Blansko povede dosavadní koalice
authors: Tomáš Trumpeš
category: zpravodajství
tags:
- Blansko
- komunální volby
- 42-2014 
---

Staronovou vládu mají v Blansku, kde koaliční smlouvu podepsaly čtyři strany, které město vedly i v posledních čtyřech letech: ČSSD, ODS, KDU-ČSL a VPM. Dohodu stvrdili svým podpisem pod koaliční smlouvou všichni zvolení zastupitelé těchto politických stran. Tato koalice je ve vedení města již 14 let a patří tak k nejstabilnějším radničním koalicím na Jižní Moravě.

Starostou bude Ivo Polák z ČSSD, prvním místostarostou Jiří Crha z ODS a druhým, neuvolněným místostarostou Jaromír Roučka z VPM. V městské radě bude mít ČSSD 3 křesla, ODS 2 křesla, KDU-ČSL 1 křeslo a VPM také 1 křeslo. 

„Politické strany, které podepsaly koaliční smlouvu, se dále shodly na tom, že funkce předsedy Finančního výboru Zastupitelstva města Blansko bude obsazena členem zastupitelstva za ODS a funkce předsedy Kontrolního výboru Zastupitelstva města Blansko bude nabídnuta opozici. Programové prohlášení Rady města Blansko bude připraveno do 31. ledna,“ deklarovalo vedení blanenské radnice.