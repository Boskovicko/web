---
title: V anketě Strom roku vyhrála borovice z Velkých Opatovic
cover-photo: http://i.imgur.com/nSrBZZa.jpg
authors: M. Krajíčková
category: zpravodajství
tags:
- Velké Opatovice
- zeleň
- 42-2014 
---

Vítězkou soutěže Strom roku 2014 se mezi dvanácti finalisty s počtem 24 834 hlasů stala borovice z Velkých Opatovic. Příští rok bude reprezentovat Českou republiku v mezinárodní anketě Evropský strom roku 2015.

„Naše borovice je opravdu monumentální strom, má 250 let, výšku přes 20 metrů a obvod u země 480 centimetrů,“ přiblížil vítězný strom Dalibor Badal, který borovici společně se základní školou, města Velké Opatovice a Rodinným centrem Motýlek do soutěže přihlásil. „Dominuje zámeckému parku a asi ve výšce jednoho metru se rozděluje na sedm kmenů. Jedná se o borovici černou rakouskou a je unikátní právě svým rozvětvením, které zřejmě vzniklo po zlomení mladého stromku. Tvarem tak připomíná sedmihlavou saň, se kterou podle pověsti bojoval svatý Jiří. Tomu je i zasvěcený místní kostel,“ pokračoval Badal. Přidal vzpomínku, že podle výpovědi pamětníků se borovici říkávalo Julinka, protože pod ní na bílé lavičce ráda sedávala hraběnka Julie Herbersteinová, poslední majitelka opatovického panství.

Když Dalibor Badal v dubnu borovici do soutěže přihlásil, šlo už o jeho druhý návrh opatovického stromu. V roce 2012 do ankety Strom roku totiž přihlásil lípu, která stojí asi 50 metrů od borovice v zámeckém parku. Získala tehdy titul Strom hrdina, protože z lípy staré asi pět století už zbylo jen torzo. Je starší než samotný zámek, kdysi do ní udeřil blesk, je proto rozdělená na dva žijící fragmenty z původního obřího kmene. Předtím patřila k největším lípám České republiky. „Letos v dubnu jsme přihlásili Opatovickou borovici s cílem, že by potřebné ošetření, které je součástí výhry, přenechala starobylé lípě. To vše je zatím v jednání a přiznám se, že jsme ani netušili, že by to mohlo vyjít,“ pokračoval Badal s doplněním, že díky zpoplatněnému hlasování (výsledky na www.stromroku.cz) se vybraly peníze, které se využijí na obnovení popisných cedulek stromů a na výsadbu nových stromů ve městě. Velký úspěch v soutěži podnítil zájem vyhlásit borovici, popřípadě i lípu, jako památné stromy České republiky.

Slavnostní vyhlášení výsledků celostátní ankety Strom roku se konalo na Den stromů 21. října v brněnské Otevřené zahradě vzdělávacího centra Nadace Partnerství, která tuto soutěž od roku 2002 pořádá. Letos se hlasování zúčastnilo téměř 60 tisíc lidí, kteří svým hlasem, a tím i víc než 185 tisíci korun podpořili sbírku pro stromy. Ta je určena na ošetření finalistů soutěže či na nové výsadby stromů, vítězná borovice vyhrála navíc odborné ošetření od firmy Prostrom Bohemia.