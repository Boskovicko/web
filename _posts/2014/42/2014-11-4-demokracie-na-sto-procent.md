---
title: Demokracie na sto procent
authors: Ilja Melkus
category: publicistika
tags:
- komunální volby
- 42-2014 
---

Když jsem nastoupil do svého druhého zaměstnání, dostalo se mi poučení od jednoho staršího kolegy, které se týkalo demokracie. Sice jen v rámci tehdejších odborů, ale podle mě má platnost obecně. Sdělil mi tehdy, že v rámci volené funkce mohu, ba musím prosazovat svůj názor na jednání tohoto orgánu, snažit se přesvědčit ostatní, ale dojde-li k hlasování a můj názor nezíská většinu, jsem povinen po opuštění jednání hájit odhlasovaný názor tohoto orgánu – jak by řekl Švejk – až do roztrhání těla. Proto kdo jak hlasoval má být tajné. Jediná možnost protestu je vzdát se funkce.

Další poučení přišlo se stávkami francouzských odborů. Odbory chtějí, řekněme, 105 a vláda nebo zaměstnavatel navrhuje 95. Po delším či kratším přetahování, demonstracích, vyhrožování stávkami či stávkách se obě strany dohodnou na 100. A obě strany odcházejí s pocitem vítězství a bez nevraživosti.

Kam jsme se dopracovali po dvaceti pěti letech demokracie u nás? Skončí zasedání vlády a hned nějaký ministr (většinou z té nejmenší strany) se svěří médiím, že byl proti, že jako strana jsou proti a že při hlasování ve sněmovně se ještě uvidí. Pak svůj souhlas nějak „zobchodují“ a odhlasují. 

Ani u zákonů, které by měly platit přes několik volebních období, se nepostupuje tak, aby vláda řekla 105, opozice 95 a po několika dnech handrkování skončili na stovce a všichni měli pocit, že kolegy přesvědčili o své moudrosti. Světlou výjimkou je nyní schválený služební zákon.

Před komunálními volbami natáčela televize v jedné malé obci členy zastupitelstva a všichni se shodli na tom, že vlastně o ničem ani nehlasují, že věc tak dlouho probírají, až nikdo není proti.

Dnešní doba však není nakloněna domluvě. Za velkého přispění médií jsme dospěli do takového stádia, že zůstávají vítěz a poražený a společnost se dělí na dva nesmiřitelné tábory. Prezidentští kandidáti nám nejsou představováni jako jeden za osmnáct a druhý bez dvou za dvacet, že jeden umí lépe hlavičkovat a druhý střílet placírkou, ale jako nebetyčné protiklady. A po volbách zůstávají vykopané příkopy a polovina národa naštvaná a neakceptující.

Ale co s demokracií, když se zachová nanejvýš demokraticky? Voděrady budiž nám příkladem. Tam skončily volby absolutní plichtou, neboli fifty, fifty či halb und halb. 942 hlasů pro stranu A a 942 pro stranu B. Netušil jsem, že náš volební zákon obsahuje něco, jako je los. Ten rozhodl a losem poražená strana si stěžuje u soudu. Asi by mi přišlo normální, že by ta vítězná strana řekla, že když je to tak, tak jeden z jejích zastupitelů se nebude schůzí účastnit a holt se budou muset domlouvat ve formátu tři na tři a tudíž jednat tak, jak jsem popsal o dva odstavce výše. Žádný vítěz, žádný poražený, ale všichni spokojení.