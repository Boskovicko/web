---
title: Ve školce pro děti připravili tvořivou dílnu aneb Plastu sláva
authors: Zuzana Fajglová
category: napsali nám
tags:
- školky
- 42-2014 
---

Plasty sem, plasty tam, všude, kam se podívám. To, že jsme obklopeni obaly z plastu, lahvemi z plastu, hračkami z plastu, nádobím z plastu, stavebním materiálem z plastu a tak dále, je známý fakt. Když už tomu tak je, rozhodli jsme se ukázat, že i s tímto materiálem může být zábava. Vyrobili jsme štěrchadla, bouchadla a z pomocí plastových kyblíků coby bubnů spustili na zahradě pekelný bengál neboli koncert.

Z bublinkových fólií jsme vytvořili prima praskací běžeckou dráhu, ozdobili kmeny stromů vystřiženými obrázky ze samolepicí fólie, navlékali drakům ocasy, vytvořili jsme si čepičky, čímž se z nás rázem stali mimozemšťané, otiskovali na látku motivy květin a draků, z obyčejných pytlů a pytlíků jsme vykouzlili draky a chytali do nich vítr, který je pro každou legraci a čile s námi spolupracoval a chytit se nechal. Shazovali jsme kuželky, házeli plastovými šipkami na cíl, vyčarovali z obyčejných bílých lahví barevné. Zkrátka co koho napadlo. A že o nápady nebyla nouze! Nasmáli jsme se, poučili, vyřádili, až se to celou ulicí Lidickou (a možná ještě dál) rozléhalo.

To všechno bychom nezvládli bez pomoci rodičů, kteří se do akce zapojili a poctivě nás zásobili materiálem. Když už bylo po všem, všechny plasty skončily v kontejneru – hádejte, jakou měl barvu?