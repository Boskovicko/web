---
title: Po přírodě a etnografii přichází na řadu pravěk
authors: Tomáš Trumpeš
category: kultura
tags:
- Boskovicko
- 42-2014 
---

Třetí díl ediční řady nazvané Vlastivěda Boskovicka vydá ještě letos boskovické muzeum. Po první části Příroda Boskovicka a druhé Lidová kultura a nářečí na Boskovicku přichází na řadu Pravěk Boskovicka. Publikace se aktuálně připravuje do tisku, na knižní trh ji muzeum uvede na přelomu listopadu a prosince. Třetí díl Vlastivědy pojednává o pravěkém, protohistorickém a raněstředověkém osídlení Boskovicka. Celá edice si vzala za cíl zacelit chybějící mezeru v odborném a přitom širokému okruhu čtenářů přístupném, všestranném popisu boskovického regionu. 

„Poslední obsáhlejší monografie o vlastním městě Boskovice vyšla roku 1990 z pera Jaroslava Bránského – Boskovice v proměnách času – a je beznadějně rozebraná. Navíc v ní v podstatě chybí informace o okolí města. Ty byly naposledy shrnuty ve veřejnosti nedostupné příloze k mapě Okres Blansko z roku 1983. Ze zamýšleného souboru regionálních vlastivědných prací, připravovaného za první republiky, zůstalo nedokončené torzo. Díl Boskovsko – zeměpisný obraz z pera doc. Františka Říkovského byl vydán roku 1930, tři svazky Dějin Boskovska PhDr. Ladislava Hosáka v letech 1931–1936, a přes svůj informační přínos jsou dnes již zastaralé,“ uvedlo k záměru Muzeum Boskovicka. 

Na zpracování svazku Pravěk Boskovicka se podle muzejní archeoložky Zuzany Jarůškové podíleli i další archeologové, specialisté na region z různých vědeckých pracovišť v Brně. „Příprava svazku trvala pět let, což je docela dlouhá doba, zdržení nastalo jednak z důvodu početného autorského kolektivu a také kvůli financím - řada Vlastivědy představuje určitě nejnáročnější publikační počin Muzea Boskovicka,“ vysvětlila Zuzana Jarůšková.

Také v oblasti archeologie se Boskovicko dočkává souhrnné práce po mnoha desetiletích. Poslední podobné pokusy zabývající se vývojem osídlení regionu Boskovicka jsou opravdu starého data - Boskovský okres od J. Kniese v rámci Vlastivědy moravské vyšel v roce 1904, Pravěk Boskovska v edici Vlastivědy Boskovska od J. Skutila roku 1931.

Region Boskovicka je přitom pro archeology velice zajímavý a stále zde dochází k pozoruhodným nálezům. Do knihy se tak podařily zapracovat i zcela aktuální nálezy z letošního roku. „Region Boskovicka a okolí je archeologicky zkoumán i v současnosti a to díky záchranným výzkumům na stavbách. Nových nálezů tedy neustále přibývá. Výjimkou je pak systematický archeologický výzkum Univerzity Palackého v Olomouci, který skončil v letošním roce a trval 5 let. Zkoumal pohřebiště a sídliště z doby římské v Jevíčku. Mezi nejnovější a důležité objevy, které se do knihy podařilo zapracovat, patří v letošním roce prozkoumané půdorysy staveb z mladší doby kamenné a doby bronzové při výstavbě vodovodního přivaděče v trati Pod Lipníky u Boskovic,“ popsala archeoložka Zuzana Jarůšková.

Vydávání nové ediční řady Vlastivěda Boskovicka zahájilo Muzeum Boskovicka v roce 2006, v roce 2008 vyšel první svazek Příroda Boskovicka, v roce 2009 druhý svazek, Lidová kultura a nářečí na Boskovicku. Oba svazky lze zakoupit v muzeu nebo v informačním centru. Letos k nim tedy přibude třetí svazek, do budoucna jsou pak plánovány další svazky, zabývající se tematickým zpracováním historie regionu.