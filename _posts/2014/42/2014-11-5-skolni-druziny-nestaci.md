---
title: Místa ve školní družině nestačí, školy žádají kraj o navýšení kapacity
authors:
- Pavlína Čechová
- Andrea Šrámková
category: zpravodajství
tags:
- Boskovice
- školství
- 42-2014 
---

Až o devadesát míst více by mohla mít školní družina boskovické základní školy. Rada města rozhodla o zvýšení její kapacity z 325 na 415 žáků, nyní žádá o schválení krajský úřad. S nedostatkem míst v družině se potýkají například i v Lysicích, i zde čekají na schválení kraje.

V souvislosti s kulminací porodní křivky v letech 2007-8 narůstá počet dětí přicházejících do prvních tříd a s tím i potřeba rodičů umístit své děti do školní družiny. V současné době družinu navštěvují téměř všechny děti 1. ročníků, proto pro děti ze čtvrtých a pátých tříd, někde dokonce ani ze třetích už není v družině místo. Nejtíživější situace je na zelené škole, kde nyní fungují pouze tři oddělení, která pojmou žáky 1. a 2. třídy, ale další žáky 1. stupně jen ve velmi omezeném počtu. Podle ředitele školy Vladimíra Ochmanského bude vytvořeno nové oddělení v prostorách hudebny na hlavní budově. „Počítáme, že nové oddělení družiny bude otevřeno od 1. ledna, ale ne pro 50 dětí, zatím pouze pro 10 až 15 dětí s pedagogem na 0,6 úvazku. Počty dětí budeme navyšovat postupně,“ sdělil Ochmanský. Na pracovištích Sušilova a Slovákova byla výrazně zvýšena kapacita už minulý rok, díky tomu obě školy nyní mají čtyři oddělení školní družiny. Na Sušilově bude ke čtvrtému oddělení připojena přilehlá učebna, na Slovákově zatím zůstane stav stejný jako loni, protože je schopna vyhovět všem zájemcům z 1 až 4. tříd. Nicméně v případě potřeby má vedení školy připravený plán pro využití dalších prostor. 

„Naše kapacita ve školní družině je 90 žáků,“ uvedl Radek Kratochvíl, zástupce ředitele Základní školy v Lysicích. „Letos ale byl nápor a pro žáky čtvrtých ročníků jsme už místa neměli, museli jsme to provizorně řešit jinou formou. Zřídili jsme školní klub vedený jako kroužek,“ uvedl dále zástupce. S platností od příštího školního roku proto lysická škola kraj žádá o navýšení kapacity na 120 míst.
