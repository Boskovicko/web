---
title: Ve Voděradech jsou po volbách v patu, rozhodovat bude soud
authors: Andrea Šrámková
category: zpravodajství
tags:
- Voděrady
- komunální volby
- 42-2014 
---

Dvě sdružení usilující o přízeň voličů a naprosto stejný počet získaných hlasů, které napočítala volební komise po rozpečetění volebních uren. Přesto jedna strana musela získat v sedmičlenném zastupitelstvu čtyři a druhá pouze tři mandáty. Výsledek? Mezi návrhy na neplatnost voleb evidované na Krajském soudu v Brně je uvedena s datem podání 22. října také obec Voděrady.

„Volby u nás hlasově vyšly padesát na padesát,“ konstatoval starosta Voděrad Miroslav Opluštil a současné lídr Nezávislého sdružení kandidátů obce Voděrady. To získalo stejných 942 hlasů jako Sdružení nezávislých kandidátů Voděrady všem. „Z Boskovic bylo po přepočtení mandátů doručeno rozhodnutí 4:3 pro nás. Čtvrtý hlas losoval počítač. Oni teď hledají cesty, jak výsledek zvrátit,“ popsal příčinu nespokojenosti Opluštil s tím, že protistrana napadá složení volební komise. „Věřím, že komise nepochybila, že byla nestranná a vše proběhlo podle zákona. Nechám však na soudu, aby situaci vyhodnotil,“ dodal na závěr. 

Návrh na přepočítání výsledků komunálních voleb podal Lukáš Klika, který ač kandidoval na třetím místě kandidátky, se s počtem 112 získaných hlasů do zastupitelstva nedostal. V žádosti na kraj uvádí tři důvody, které ho k zpochybnění výsledků vedly. Prvním je shodný počet hlasů na obou kandidátních listinách, tedy přidělení čtvrtého mandátu losem, jako druhý uvádí skutečnost, že mezi členy volební komise byla manželka starosty a manželka dalšího protikandidáta a do třetice napadá celkové složení volební komise ze zástupců vítězné strany. Vyjádření Lukáše Kliky k podanému návrhu se redakci koncem minulého týdne vzhledem k jeho pobytu mimo republiku nepodařilo získat. Vítěz Sdružení nezávislých kandidátů Voděrady všem a se ziskem 180 hlasů celkový vítěz voděradských voleb Lubomír Lepka se ke zpochybnění voleb v obci vyjadřovat odmítl s tím, že nešlo o jeho aktivitu, přestože pod žádostí společně s ostatními kandidujícími členy Sdružení nezávislých kandidátů je i jeho podpis.

Návrhy na neplatnost voleb, neregulérní hlasování nebo zpochybnění volby kandidáta bylo možné podat do pátku do 16 hodin ke krajským soudům. Na soud se mohl v případě podezření, že byl zákon o volbách do zastupitelstev obcí porušen způsobem, který mohl ovlivnit výsledky, místní volič nebo kandidující strana. Soudy mají nyní 20 dní, aby o jednotlivých kauzách rozhodli a v oprávněných případech nařídili opakování voleb v dané obci.