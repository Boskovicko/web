---
title: Aleje podél silnic se dočkají regenerace
authors: Pavlína Čechová
category: zpravodajství
tags:
- okres Blansko
- zeleň
- 42-2014 
---

V listopadu začne obnova devíti silničních alejí v blanenském okrese. Více než čtyři sta stromů půjde k zemi, přes tři stovky původních druhů dřevin bude nově vysazeno.

Regenerace čeká souvislé aleje vzrostlých stromů v úsecích Boskovice – Vážany, Lhota Rapotina – železniční přejezd směr Obora, Němčice – Sloup, Kunštát – Rudka, Olešnice – Crhov, Křtěnov – Loucký Dvůr, Brumov – Bedřichov, Ostrov u Macochy – Vilémovice a alej památných stromů nacházející se v CHKO Moravský kras Lažánky – Jedovnice, která je nejvýznamnější z hlediska začlenění do krajiny. V každém úseku je navrženo kácení poškozených a neperspektivních stromů a rovněž odstranění nevhodné nepůvodní výsadby v dané lokalitě. Součástí projektu jsou běžné i speciální řezy, ošetření mechanických poranění, případně vazby korun. 

„Ke kácení je celkově navrženo 425 stromů a k výsadbě 309 stromů, zbývající zhruba čtyři stovky stromů projdou ošetřením,“ uvedl Miloš Bažant, vedoucí oblasti Správy a údržby silnic Jihomoravského kraje. Ten dále vysvětlil, že naplánovaný nižší počet stromů vysazovaných oproti káceným je dán tím, že stromy budou vysazovat do větších sponů, než byla původní výsadba. „V některých místech stromy znovu nevysadíme, například kvůli bezpečnosti silničního provozu a také kvůli výhledu do krajiny. K výsadbě pak jsou navrženy především původní druhy a kultivary dřevin. Každý strom byl individuálně inventarizován a bylo navrženo buď odstranění, nebo provedení odpovídajícího zásahu pro udržení zdravotního stavu a zajištění provozní bezpečnosti každého jedince. Nejčastěji vysazovanými druhy jsou javor klen, olše lepkavá, jeřáb a lípa,” popsal dále Bažant kritéria a plánovaný průběh regenerace dřevin.

Celkové náklady projektu dosáhnou bez DPH 10 milionů korun, přičemž na realizaci projektu se podařilo získat dotaci z Operačního programu životní prostředí ve výši 90 procent uznatelných nákladů, zbývajících 10 procent bude financováno z rozpočtu Jihomoravského kraje. 

Práce budou zahájeny pravděpodobně během listopadu a termín dokončení je září příštího roku. V současné době probíhá výběrové řízení na zhotovitele prací. Omezení silničního provozu budou řešena jako lokální, vedení oblasti nepředpokládá nutnost úplných uzavírek silnic.