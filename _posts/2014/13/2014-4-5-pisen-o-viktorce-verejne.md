---
title: Píseň o Viktorce uvedou pro veřejnost
authors: Tomáš Trumpeš
category: kultura
tags: Boskovice gymnázium divadlo 13-2014
---

Poetická divadelní inscenace textu Jaroslava Seiferta Píseň o Viktorce v podání studentů boskovického gymnázia se dočká uvedení pro veřejnost. Představení se koná ve čtvrtek 10. dubna od 18 hodin v aule gymnázia.

Inscenaci se svými studenty připravila pedagožka a režisérka Věra Prosová, o kvalitách jejich počinu jsme v Boskovicku obsáhle informovali na počátku roku. „Základem představení se stala báseň Jaroslava Seiferta Píseň o Viktorce. Volba tohoto textu se ukázala jako více než šťastná a výsledkem je výjimečně zdařilá inscenace, která nejenže odráží režisérské kvality Věry Prosové a dává vyniknout všem účinkujícím studentům, ale především citlivě a pokorně sděluje Seifertův text, ve kterém básník spojil nešťastné osudy Viktorky a spisovatelky Boženy Němcové,“ zaznělo v recenzi na představení.

V gymnaziální Písni o Viktorce účinkují Aleš Peiger, Kateřina Štěpánková, Andrea Buchtová, Patrik Korčák a Karolína Jelínková. O hudební doprovod inscenace se postarala klavíristka a studentka kvarty Veronika Dražková.