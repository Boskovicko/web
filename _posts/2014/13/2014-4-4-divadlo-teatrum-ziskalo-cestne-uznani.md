---
title: Divadlo TeaTrum získalo na Hobblíku čestná uznání
authors: Tomáš Trumpeš
category: kultura
tags: Hodonín divadlo 13-2014
---

Několik čestných uznání si odvezlo z krajské přehlídky amatérských divadel Hobblík v Hodoníně velkoopatovické ochotnické divadlo TeaTrum. To se festivalu účastnilo s autorskou hrou Romana Krejčíře Kdopak to zvoní?

A právě Roman Krejčíř získal jedno z čestných uznání poroty za původní dramatický text. Vedle toho přisoudila porota ještě herecká ocenění Robertu Klemschemu za roli Bedřicha a Haně Ožvoldíkové za roli Smrti.

Divadelní soubor TeaTrum pokračuje v reprízování své oceněné inscenace, zhlédnout ji bude možné také v Boskovicích, a to v sobotu 19. dubna od 19 hodin v zámeckém skleníku. Tuto sobotu 5. dubna bude hra Kdopak to zvoní? uvedena od 18 hodin v kulturním domě ve Vanovicích v rámci 3. ročníku soutěžní přehlídky amatérských divadelních souborů.

Kdopak to zvoní? je černá hudební komedie o propletených vztazích nejen manželského čtyřúhelníku, ve kterých svoji roli hraje láska, žárlivost a také oxytocin. Jedná se o druhou autorskou hru velkoopatovského Romana Krejčíře. Autor se ujal rovněž režie, jako herce do představení obsadil Petra Ženožičku, Jakuba Hrbatu, Michaelu Markovou, Ivu Kouřilovou, Lenku Bejrovou, Hanu Ožvoldíkovou, Janu Ondruchovou a Lucii Svobodovou, kterým sekundují Ondřej Mahdal, Robert Klemsche a Roman Krejčíř.

Hudbu k písničkám napsal Ondřej Mahdal, slova opět Roman Krejčíř a doprovod zajistil Ondřej Mahdal na kytaru a Jakub Stejskal na cajon.

S inscenací hry Marca Camolettiho Na správné adrese se letošního Hobblíku účastnil také divadelní spolek z Rájce-Jestřebí. A ani ten neodešel s prázdnou, porota mu přisoudila čestná uznání za herecké výkony Pavla Staňka a Hany Kuběnové.