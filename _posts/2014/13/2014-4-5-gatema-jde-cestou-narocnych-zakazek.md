---
title: „Gatema jde cestou náročných zakázek,“ říká ředitel společnosti František Vlk
authors: Andrea Šrámková
category: publicistika
tags: Boskovice rozhovory 13-2014
---

Firma, která vznikla v roce 1992 ve velmi skromných podmínkách, v současné době zaměstnává více než sto zaměstnanců. Její roční obrat loni přesáhl sto padesát milionů korun. Na podzim výrobu z Havlíčkovy ulice přestěhovala do nově postavené haly v boskovické průmyslové zóně. To je jen několik střípků o společnosti Gatema, kam zavítáme s dalším pokračováním seriálu Na návštěvě ve výrobě. S ředitelem společnosti Františkem Vlkem jsem si povídala nejen o tom, čím se zde zabývají a jaké aktivity nově zavádějí, ale také jak vnímá čerpání dotací nebo o hledání paralel s dobou Winstona Churchilla.

**Gatema. Kdo s firmou nepřichází do styku, možná netuší, co vzniká z práce vašich lidí. Začněme tedy tím základním: Co vlastně v Gatemě děláte?**

Úplně první aktivitou, kterou začali dva kolegové ve zmíněném roce 1992 v podkroví rodinného domu v Kunštátě, byly informační systémy. Od počátku Gatema spolupracuje s firmou Asseco solutions, což je nástupnická akciová společnost bývalé firmy LCS International, a je asi největším tuzemským softwarovým domem specializujícím se na takzvané informační systémy. Ty zahrnují ekonomický software, řízení výroby a všechno, co nějakým způsobem souvisí s činností firem. Základem je ekonomika, pro výrobní firmy nabízíme řízení výroby, skladové hospodářství, personalitiku, spadá sem logistika, komunikace s bankou atd. To je naše prapůvodní činnost.

**Stál jste u těchto počátků?**

Ne, v té době jsem tu ještě nebyl a naopak u firmy už dnes nejsou její zakladatelé a původní majitelé. Já přišel v roce 1993.

**Společnost však pouze u informačních systémů nezůstala.**

Máte pravdu, druhou a momentálně největší aktivitou, co se týče počtu zaměstnanců a tržeb, je od roku 1994 zavedená výroba desek plošných spojů. Ta byla nejprve v Brně, v roce 1997 jsme ji přestěhovali do Boskovic na Havlíčkovu ulici a na podzim loňského roku do nové výrobní haly v boskovické průmyslové zóně. Dnes elektronika vládne světu a v každém elektronickém přístroji je plošný spoj – zjednodušeně destička se součástkami, která vykonává nějakou funkci, popřípadě vícero funkcí jako mobilní telefon, počítač a tak dále. My vyrábíme „jen“ neosazené destičky bez součástek. Je to vyloženě zakázková výroba, rozhodli jsme se jít cestou složitých zakázek s krátkým dodacím termínem, kde nás zatím neohrožuje čínská konkurence, kterou paradoxně vnímáme velmi pozitivně – Čína, to je prostě tlak na neustálé zdokonalování firmy.

Třetí naší činností je oblast ekonomického a projektového poradenství. Asi v roce 2005–2006 jsme začali čerpat dotace ze strukturálních fondů Evropské unie v oblasti zvyšování technologické úrovně. Tyto investice šly především do strojů a zařízení. Nejdříve jsme projekty dělali takzvaně na koleně a jen pro sebe, ale za poslední tři roky vzniklo určité know-how, které lze nabídnout i mimo Gatemu – jednak stávajícím zákazníkům, ale i třeba sektoru, s nímž jsme zatím nespolupracovali. Kolegyně teď například vedou investiční projekt na Základní škole v Lysicích.

Čtvrtou, úplně novou a zatím poslední aktivitou, kterou ještě nemáme ani na našich internetových stránkách, je vývojově-realizační divize, zaměřená na oblast zpracování audio a videosignálu. Primární, nikoliv však jediná, orientace bude na oblast zdravotnictví, tedy na systémy záznamu průběhů operací, na zpracování a uchování dat z kamer instalovaných v operačních sálech, ale také na možnost následného přenosu těchto dat v podstatě kamkoliv, kde je dostupný internet – například do škol, do spolupracujících nemocnic a podobně. Tato divize má sídlo v Brně, vše je zatím na začátku. Koncem února jsme interně pracoviště otevřeli, využít chceme i spolupráci s vysokými školami a první produkty by na trh měly přijít v druhé polovině roku.

**Jak nové zaměření vyplynulo, kde se vzal ten nápad?**

Historicky jsme z pozice dodavatele desek plošných spojů spolupracovali s firmami, které se podobnými aktivitami zabývaly. Postupně se vytvořily vzájemné vztahy, které v polovině loňského roku vyústily do častějších setkání. Já jsem vzděláním elektrotechnik a po skončení vysoké školy jsem byl krátce zaměstnán jako vývojový pracovník. Vývoj mě opakovaně lákal a v průběhu více než dvacetileté existence firmy jsem udělal několik pokusů pustit se do vývoje, které však z různých důvodů nedopadly. Teď v létě se naskytla zajímavá šance, navíc se mi podařilo získat fundované odborníky a především po lidské stránce velmi inspirativní lidi. Troufám si tvrdit, že tato nová aktivita má poměrně velkou perspektivu a může velmi pozitivně ovlivnit i „starou” Gatemu. Dostáváme se do technicky i finančně atraktivní oblasti, kde jsou mnohem vyšší nároky na dodavatele, a to celou naši firmu může posunout výrazně dál.

**Skloňujeme neustále název Gatema, nicméně ten firmu neprovázel celou dobu. Proč došlo k přejmenování a proč zrovna Gatema?**

Prapůvodní název byl C.E.A. Zkratka znamenala Computers-Electronics-Automation, což byla oblast, které se chtěli věnovat zakladatelé. V roce 1995 došlo ke změně ve vlastnické struktuře a firma byla přejmenována na CEA Product, připojené product mělo znamenat následovníka původní firmy. S tím názvem jsme měli neustále problémy, zákazníci, dodavatelé, obchodní partneři to komolili, často jsme vraceli faktury… V roce 2005 jsme usoudili, že je potřebná změna, nejen kvůli té formální stránce, ale také abychom svým partnerům a zákazníkům deklarovali, že firma se vyvíjí a že některé věci chceme začít dělat jinak. Výrazem této změny mělo být navenek nové jméno a nové logo. Vznikl název Gatema, který nám – zcela upřímně to přiznávám – doporučila externí agentura a v podstatě to nic neznamená. Je to libozvučné slovo, za kterým se nic neskrývá, nejde o žádnou složeninu nebo zkratku. Gatema jsme prostě my. I teď procházíme změnou, nejen v souvislosti s novou výrobní halou se z nás stává poměrně velká profesionální firma. Název však znovu měnit nebudeme, změnu dáváme najevo novým logem, inovací grafického manuálu a především změnou myšlení.

**K současnému vysokému obratu potřebujete trhy, kam směřují vaše výrobky?**

Začnu od softwaru, kde drtivou většinu našich zákazníků tvoří tuzemské firmy, které se zabývají účetnictvím. A to od malých, jež třeba vedou účetní agendu jiným firmám, až po nadnárodní společnosti typu Alps nebo Honeywell. K tomu máme – ale dalo by se to spočítat na prstech jedné ruky – nějaké instalace programů na Slovensku.

Trh pro plošné spoje je více rozptýlený. Troufám si tvrdit, že čtyřicet až pětačtyřicet procent naší stávající produkce jde přímo do zahraničí, především do Německa, zbytek tvoří Česká republika. V posledních letech jsme však tuzemský trh trochu vyklidili a snažili se hledat spíše za hranicemi, protože jsme nabyli dojmu, že naše republika je malá a více práce zde nenajdeme. Tuzemských výrobců plošných spojů je sice jen asi deset, ale produkt je možné velmi jednoduše přes internet objednat kdekoliv na světě a odkudkoliv jej lze v obálce velmi rychle do České republiky poslat. Velkým a agresivním konkurentem je tu především Čína, spousta zdejších firem tam už nechává desky vyrábět, čímž se tuzemský trh ještě zmenšuje. Proto jsme se zhruba před pěti lety rozhodli, že naší snahou bude dostat se do zahraničí, a to se nám zatím daří.
Co se týče projektového poradenství, tam je to jednoznačně o domácím trhu. A možná bych to ještě upřesnil. Pokud plošné spoje směřují do střední Evropy, hlavně do Německa a řekněme do Skandinávie, informační systémy do České republiky, a to do celé republiky, tak poradenství je regionální záležitost – Boskovicko, Blanensko, částečně Brno. Určitě ne Praha nebo západní Čechy.

Záměrem nové aktivity je prozatím Česká republika a Slovensko, i když cílem výhledově celoevropský trh podobně jako v oblasti plošných spojů. To vše ale ukáže čas.

**Mezi otázky budoucnosti patří i přesun zbylé části firmy z Havlíčkovy ulice do průmyslové zóny.**

Čeká nás ještě přístavba administrativní budovy v přední části areálu. Už tam jsou nachystané základy a v roce 2016 bychom chtěli firmu kompletně přestěhovat.

**Zmínil jste zkušenosti s čerpáním dotací…**

Máme zkušenosti z více oblastí. Čerpali jsme nějaké peníze přes tři segmenty: investice do výroby jako takové přes ministerstvo průmyslu a obchodu, potažmo přes CzechInvest, do vzdělávání zaměstnanců přes ministerstvo práce a sociálních věcí a do třetice přes ministerstvo životního prostředí, když jsme realizovali projekt na snížení enviromentální zátěže spojené s naší výrobou. Zaráží mě zde značná formální nejednotnost při vyřizování žádostí, protože každé ministerstvo to dělá jinak a vyžaduje naprosto jiný způsob spolupráce. To vnímám jako principielně špatné. Nejlepší zkušenosti máme s ministerstvem průmyslu a obchodu, byť spolupráce není jednoduchá, ale ti lidé se snaží a je to funkční na rozdíl třeba od ministerstva práce a sociálních věcí. Tam to z mého pohledu nefunguje a vyřídit dotace zaměřené na vzdělávání a rozvoj lidských zdrojů je strašně složité, velmi obtížně se projekty zpracovávají a občas tam bazírují na naprosto nesmyslných detailech. Obecně mě však opravdu zaráží především zmíněná nejednotnost. Nechápu, proč každé ministerstvo má vlastní pravidla, vlastní internetový portál… Asi existuje spousta zpřátelených dodavatelů software, ale výsledkem je chaos, nepřehlednost a následné mediální informace, že se nečerpá, jak by se mohlo, že dotační peníze nevyužíváme. Já osobně nejsem zastánce dotací – jsem dokonce přesvědčen, že dotace jsou něco, co je škodlivé a nežádoucí. Z mého pohledu je jimi trh pokažený. Připadá mi nemorální brát peníze úspěšným a přerozdělovat je, řekněme, mezi méně úspěšné. Navíc každé přerozdělování je prostorem ke korupci, byť musím říct, jsem se osobně nikdy nesetkal na úřadech jakékoliv úrovně ani s náznakem, že by si někdo řekl o úplatek.

A je tady z mého pohledu další věc, která dotace degraduje. Výzvy se vypisují způsobem naprosto odtrženým od reality a potřeb firem. Firmy se potom snaží svoje projekty přizpůsobit výzvám a to je šílenost. Potřebujete postavit halu, ale program je vypsaný tak, že stejnou částku musíte současně vynaložit i na technologie – proč? Na ministerstvech nikdo dopředu neví, co bude za měsíc, natož, co bude příští rok. Plánujte za těchto podmínek koncepční rozvoj. Navíc je třeba realizovat výběrová řízení, u nichž dominantním kritériem musí být cena. Chápu, že pokud se firma pouští do dotací, jde do veřejných financí a musí respektovat daná pravidla. Ale proč jsou tato pravidla hloupá? Mám-li například tři stroje od určitého dodavatele, který mi dělá servis, mám zaškolenou obsluhu apod., pak samozřejmě mám zájem o zařízení od stejného dodavatele, jenže ho nesmím vybrat, když nebude nejlevnější. A tak dále.

Čtenář si možná položí otázku proč tady brečím a stěžuji si, vždyť se mohu svobodně rozhodnout a v intencích svých názorů dotace nevyužívat. Ano, za předpokladu, že firmám bude umožněno tvořit potřebné finanční rezervy pro další rozvoj. Což v této republice je velmi obtížné, paraziti v Praze i v Bruselu jsou nenasytní, daňová zátěž stále roste a nezbývá vám než obrátit se na další parazity – banky – a nebo občas využít možnosti, s níž se příliš neztotožňujete.

**A tečka na závěr: podnikání u nás?**

Byl bych rád, kdyby se změnilo smýšlení široké veřejnosti o podnikatelích a podnikatelských subjektech, protože často jsou vnímaní – s prominutím – jako lumpové. Naučme se mít radost z toho, že se něco daří, že je za lidmi vidět nějaká práce místo takového toho českého „dnes mám dobrou náladu, sousedovi chcípla koza“. Pokud úspěšných firem bude více, bude se lépe dařit všem. 

### Tři otázky na tělo

**Čím jste chtěl být v dětství?**

Strojvedoucím. Měl jsem modely vláčků, a dokonce jsem se vyučil na železničním učilišti. Pak jsem absolvoval železniční průmyslovku v České Třebové, což už však nebylo zaměřené na strojvedoucího, ale obecně na elektroniku a zabezpečovací techniku. A elektrotechnikou jsem i pokračoval v Brně, to už však s železnicí nemělo nic společného.

**Máte nějaké oblíbené místo nebo činnost, které vás nabíjí?**

Mně se líbí tady, kde bydlím, to znamená Lysice a okolí. Mám rád sport, pracovní dny večer u televize, o víkendech se snažím chodit běhat. To je činnost, která člověku vyčistí hlavu. V létě běh jako takový, v zimě běžky. A posledních 16 let mne nejvíc nabíjí společnost mého syna.

**Březen je měsíc čtenářů. Čtěte pro radost? Leží vám na nočním stolku rozečtená kniha?**

Dříve jsem četl opravdu hodně – především v mládí a v době studií. Pak nastala určitá přetržka, kdy jsem se ke knížkám dostal jen příležitostně, ale v poslední době se k nim vracím. Teď konkrétně mám rozečtený životopis Winstona Churchilla, čtu ho už hodně dlouho a jsem pořád u prvního dílu. Jde o spoustu faktů a informací, čte se to vlastně velmi těžko. Má šest nebo sedm dílů, takže tu knížku asi nikdy nedočtu. Ale prokládám to další lehčí literaturou, skandinávské detektivky – Jo Nesbo a spol., ale též třeba Milan Kundera.

Tím životopisem se vracím do doby relativně dávné, ale jsem přesvědčen, že by toho pána mělo číst více lidí. Možná to zní paradoxně, ale jeho doba je v mnohém podobná té dnešní, neboť tehdy vzniklo něco zlého především díky lhostejnosti lidí. Vidím tam paralelu s dnešní dobou, i dnes se dějí věci, které vyžadují naši pozornost a lidé rezignovali na možnost cokoli ovlivnit. Pivo k televizi, pohoda, klídek a tabáček. Ovce bečí, ale mají co žrát a nekoušou. Mně naštěstí osud umožnil být Vlkem. Nejsem mentálně ztotožněn s tím, co se dnes ve společnosti děje. Myslím, že především v Evropě máme nakročeno k budoucnosti, která nebude pozitivní, pokud se včas nevzpamatujeme.