---
title: Jiří Miškeřík představí v Galerii Otakara Kubína Zabijačku
authors: Tomáš Trumpeš
category: kultura
tags: Boskovice výstavy 13-2014
---

Výstavu obrazů Jiřího Miškeříka nazvanou Zabijačka slavnostně zahájí v boskovické Galerii Otakara Kubína v sobotu 12. dubna ve 14 hodin. Úvodní slovo pronese František Šalé. V kulturním programu vernisáže vystoupí členové Horňáckého mužského sboru z Velké nad Veličkou a jejich hudecká muzika.

Jiří Miškeřík pochází z Velké nad Veličkou. Od střední školy je malířem, od vysoké výtvarným pedagogem. „Estetická rovina jeho vyobrazení nespočívá v odlehčených žánrových výjevech ani v krajinách karpatského podhůří a zátiších. Jakožto člověk antické a renesanční tradice je nejvíc přitahován tělem, které má v jeho práci řadu významů a poloh. Jeho díla vycházejí bytostně z rodinných fotografií. Tíživá barevnost, expresivita, volné zpracování jednotlivých námětů, těl i kompozic je jeho bojištěm a cílem celého představovaného cyklu. Figury a scény slouží jako pouhá záminka a nastavení určité rodinné atmosféry. Postavy jsou deformované, mají natažené ruce, nacházíme zde hrubost, robustnost, jistou uniformita a drapérie. Námětový či myšlenkový prim hraje prase – je to oběť, která transcendentně prostupuje celým dílem v různých formách, nebo v pouhých myšlenkových konotacích. Nejedná se o rodinný sentiment, ale hlavně o význam oběti a nekonečného cyklu, který nejde přerušit,“ představili pořadatelé autora, jehož díla budou v Galerii Otakara Kubína vystavena do neděle 4. května.