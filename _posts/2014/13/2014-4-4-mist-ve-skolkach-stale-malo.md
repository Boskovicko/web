---
title: Babyboom polevuje, míst ve školkách je však pořád málo
authors: Petra Bílá
category: zpravodajství
tags: Boskovicko školky 13-2014
---

Ředitelé mateřských škol nejen na Boskovicku na nadcházející týdny plánují zápisy k předškolnímu vzdělávání. Ve školkách bude opět plno, i když v některých městech očekávají mírný pokles velmi silného zájmu, který zaznamenali v minulých letech. Silné ročníky nastupují na základní školy. Radní Jihomoravského kraje Jiří Janda k tomu sdělil, že vývoj je takový, že babyboom pomalu polevuje. „Poslední tři roky má klesající tendenci. Ve spoustě obcí se v minulosti rušily školky, protože nebyly naplněné. A teď najednou nejsou místa, ale musíme si uvědomit, že když teď zřídíme za obrovské peníze další školky, tak za pět nebo deset let už nebudou potřeba. Já doporučuji to, co se osvědčuje v některých regionech, provázanost mateřské školy se základní školou,“ sdělil radní Janda.

I podle statistik, které si vedou Boskovičtí, byly nejsilnějšími ročníky děti narozené v období let 2007 až 2010. „Děti narozené v tomto období jsou již v mateřské škole umístěny. K prvnímu září bude orientační potřeba míst v mateřské škole čtyři sta čtyři, přičemž kapacita školky je čtyři sta patnáct míst,“ sdělil mluvčí boskovické radnice Jaroslav Parma. Ředitelka Mateřské školy Boskovice Dagmar Burianová naplánovala zápis na třináctého května. „Děti budeme zapisovat od osmi do šestnácti hodin na jednotlivých odloučených pracovištích. Očekáváme, že budeme moci přijmout zhruba sto třicet dětí. Toto číslo se ale ještě může změnit v závislosti na počtu odkladů školní docházky,“ prozradila ředitelka Burianová. Dodala, že kritéria k přijetí dětí nijak neměnili. Starosta Boskovic Jaroslav Dohnálek zdůraznil, že při přijímaní budou mít přednost děti s bydlištěm v Boskovicích. „Myslím, že nebude problém, že bychom nepřijaly tříleté děti, jejichž rodiče chtějí nastoupit do práce. To jsou totiž základní kritéria. Dítě musí mít tři roky, pokud maminka je ještě na mateřské dovolené s druhým dítětem, tak její dítě je až v dalším pořadí při umístění v mateřské škole,“ dodala místostarostka Jaromíra Vítková. Letošní zápis tedy pro rodiče dětí vypadá příznivě. Ještě před několika roky tomu tak nebylo. „V minulosti, kdy se rodilo více dětí, se nám podařilo počet míst ve školkách stabilizovat tím, že se udělaly úpravy v rámci stávajících pracovišť, kterými jsme zvýšili kapacitu ve třídách,“ vysvětlila Vítková.

Podobným směrem se chtějí vydat v Lysicích, kde v tomto roce rozšíří kapacitu tamní mateřské školy. „Slíbili jsme realizovat nástavbu mateřské školy. Plánovali jsme, že bychom na tento účel čerpali dotaci z Jihomoravského kraje, ale už víme, že letos se nám nepodaří dotaci získat. Uvidí se, jak se k tomu postaví zastupitelstvo, nicméně zatím to vypadá tak, že stavbu budeme platit z rozpočtu městyse. Předpokládané náklady jsou okolo jednoho a půl milionu korun,“ sdělil starosta Lysic Luděk Baláč. Ředitelka lysické školky Monika Sklářová si myslí, že rozšíření kapacity školky bude určitě potřeba. „Vypadá to, že ještě v dalších třech letech bude zájemců o umístění do naší mateřské školy hodně. Kapacita školky se naplní, protože my jsme v posledních přibližně osmi letech vůbec nemohli přijmout děti ze spádových obcí. Ty se k nám dostaly až v předškolním věku,“ popsala Sklářová. Pokud se podaří nástavbu školky uskutečnit, zvýší se její kapacita o dvacet míst. „Letos nám odchází do první třídy přibližně pětatřicet dětí, což je nejvíce za několik posledních let. Předpokládám, že budeme moci umístit všechny děti z Lysic,“ doplnila ředitelka s tím, že děti do mateřské školky budou zapisovat sedmnáctého dubna od osmi do sedmnácti hodin.

Kapacita školky zatím nedostačuje ani ve Svitávce, vedení městyse chce se aktuálně chystá problém řešit. „V budově mateřské školy jsou nevyužité prostory, které chceme přestavět. Díky tomu se zvedne kapacita školky o dvanáct míst. Náklady na stavbu budou zhruba půl milionu korun,“ sdělil starosta Svitávky Martin Cetkovský.

Nabídku míst pro děti školkového věku rozšiřují i další zařízení. Rodiče, kteří hledají alternativu klasické státní školky, mohou devětadvacátého dubna zkusit své dítko zapsat například do waldorfské školky nově vznikající v Boskovicích. „Zápis bude probíhat v hotelu Pod zámkem v Boskovicích od třinácti do osmnácti hodin. Zatím víme o deseti dětech, které by chtěly do naší školky chodit, ale rádi bychom tento počet doplnili na pětadvacet dětí, o které se budou starat dvě učitelky,“ sdělila Kateřina Kejíková za skupinu, která usiluje o otevření waldorfské školky. Podle ni by školka měla mít celodenní provoz. „Výši školného jsme stanovili na patnáct set. V případě, že by nám rodiče chtěli pomoct na několik hodin měsíčně, zaplatili by jedenáct set korun. Školkovné by mělo být stanoveno tak, aby si mohli rodiče dovolit ho platit,“ dodala Kateřina Kejíková.

Další možností jsou například lesní školky. Jedna taková funguje v Boskovicích pod názvem Jinánek, další možná od září vznikne v Knínicích.

Děti, které se nedostanou do školky, a přesto by je rodiče rádi začlenili do kolektivu, mohou využít nabídky některých mateřských center. Maminky tam nabízejí hlídání formou dopoledních kroužků pro děti, které již zvládnou strávit nějaký čas bez rodičů. Podobný kroužek funguje třeba ve Svitávce, v Černé Hoře nebo v Lysicích. Platba za dopolední pobyt se pohybuje v řádu několika desetikorun.