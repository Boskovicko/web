---
title: Hvězdná obloha v dubnu
authors: Jaroslav Chloupek
category: publicistika
tags: astronomie 13-2014
---

První měsíc ponořený cele do jara je právě duben. Často používáme jako název tohoto měsíce apríl, který pochází ze starořímského kalendáře a je odvozen od slova aperire, což znamená otvírat. Odpovídá to stavu přírody, která se otvírá jaru. „V dubnu stromy a květiny vyrážejí“, tvrdí spisovatel Karel Čapek a my to jistě také pozorujeme a potvrzujeme.

Na obloze se „otvírají“ našim pohledům jarní souhvězdí. Většinou se večer zaměříme na souhvězdí nad jižním bodem a výše. Tam ve směru od východu k západu uvidíme souhvězdí Panny, Lva, Raka, Blíženců a Býka. Pod nimi leží souhvězdí Havrana, Hydry, Malého psa a Orionu. Nad Býkem se rozkládá souhvězdí Vozky. V Blížencích silně září planeta Jupiter.

<img class="img-responsive" src="http://i.imgur.com/y8ZMuSu.jpg" alt="obrázek souhvězdí lva">

Které z těch jarních souhvězdí je nejvýraznější? Snad rozsáhlé a dobře viditelné souhvězdí Lva. Poloha jeho hvězd velmi dobře připomíná hlavu a tělo ležícího krále zvířat, což je patrné z obrázku. Jde o devět jasnějších hvězd, z nichž nejjasnější je hvězda Regulus, česky Srdce Lva. Patří mezi čtyři královské hvězdy, k nimž náleží Aldebaran (Býk), Fomalhaut (Jižní ryba) a Antares (Štír). Regulus má jasnost 1,4 mag a je od nás vzdálen 78 ly. Na ocasu Lva najdeme Denebolu (2,1 mag a vzdálenost 36 ly), na hřbetě Zosmu a na krku hvězdu s názvem Algieba. Blízko hlavy Lva se nachází radiant meteorického roje Leonid (výskyt přibližně v polovině listopadu). V souhvězdí Lva se nachází velký počet spirálních galaxií, z nichž je nejznámější galaxie M 66. Nad Lvem leží nepatrné souhvězdí s názvem Malý lev.

V báji, která se váže k tomuto souhvězdí, se setkáme se slavným hrdinou Heraklem, který sloužil mykénskému králi. Jeho pověst hrdiny a siláka využil mykénský král a požádal Herakla, aby zneškodnil velkého a zlého lva, který sužoval celý kraj. Herakles králi vyhověl, lva objevil v jedné jeskyni a omráčil jej mohutným kyjem. Pak lva zardousil a odnesl mykénskému králi. Za tento čin a další hrdinské činy byl obdařen nesmrtelností, a tak se spolu s poraženým lvem dostal mezi souhvězdí, jen jde o souhvězdí Herkula místo Herakla.

Když přivítáme den, přivítáme také jarní dubnové Slunce. Pohybuje se již nad světovým rovníkem a zemský povrch více hřeje. 1. 4. Slunce vyjde v 6:37 h a zapadne v 19:32 h. 30. 4. vyjde v 5:39 h a zapadne ve 20:17 h SELČ. Během dubna se den prodlouží o 1 h 23 min a sluneční azimut vzroste z 98° na 115° (o 17°). Do znamení Býka Slunce vstupuje dne 20. 4. v 5:55 h SELČ. Ke zprávám o Slunci dodejme, že dne 29. 4. proběhne prstencové zatmění Slunce, u nás však nebude viditelné. Pozorovat ho budou v oblasti Antarktidy. Podobně tomu bude i u Měsíce, a to 15. 4., kdy nastane úplné zatmění Měsíce. Ani toto zatmění Měsíce u nás nebude viditelné. Museli bychom navštívit oblast Severní a Jižní Ameriky. Zato uvidíme měsíční fáze podle těchto údajů: 7. 4. první čtvrt, 15. 4. úplněk, 22. 4. poslední čtvrt a nakonec 29. 4. nov. Nejdále od Země bude Měsíc 8. 4., a to ve vzdálenosti 404 538 km. Dne 23. 4. bude Měsíc v přízemí, vzdálenost 369 729 km. 

Pozorujeme planety. Neuvidíme Merkur, Uran a Neptun. Ráno blízko nad východním obzorem září Venuše. Mars v souhvězdí Panny je na obloze celou noc. V souhvězdí Blíženců jasný Jupiter uvidíme v první polovině noci. Konečně Saturn v souhvězdí Vah se dá pozorovat kromě večera po celou noc.

Pohleďme ještě na konjunkce Měsíce s planetami: 6. 4. Jupiter, 14. 4. Mars, 17. 4. Saturn, 25. 4. Venuše. Zajímavý úkaz nastane 14. 4. při konjunkci Měsíce a Marsu. Seskupí se Měsíc, Mars, hvězda Spika (souhvězdí Panny) a Saturn. Seskupení lze pozorovat po celou noc od 14. do 18. 4. Za pozornost stojí, že 14. 4. v 15 h SELČ bude Mars nejblíže Zemi, a to 92,4 milionů km.