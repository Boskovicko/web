---
title: Pod budoucí sportovní halou se nachází vrstva uhlí
cover-photo: http://i.imgur.com/qK1VBF4.jpg
authors: Tomáš Trumpeš
category: zpravodajství
tags:
- Boskovice
- sportovní hala
- 13-2014
---

Boskovice už mají k dispozici výsledek nového geologického průzkumu, který si musely nechat zpracovat po zastavení prací na stavbě sportovní haly na Slovákově ulici. Kromě problému s agresivní vodou výzkum potvrdil i pozoruhodný fakt, že pod halou se nachází vrstva uhlí. „V prostoru realizovaného objektu sportovní haly se nachází šedočerné až černé vrstvy uhlí. Toto souvrství vystupuje na východní straně svahů stavební jámy a zasahuje i pod její dno,“ píše se ve zprávě shrnující výsledky průzkumu.

Nález uhlí zaujal i geology z České geologické služby, kterou o úkazu informoval bývalý ředitel boskovického muzea Ondřej Dostál. „Jsem vystudovaný geolog, takže mi bylo jasné, že takovýto nález je v oblasti Boskovické brázdy poměrně unikátní a Česká geologická služba by o něm měla vědět,“ uvedl Ondřej Dostál.

Česká geologická služba provádí systematické mapování celé České republiky. „My vítáme možnost zdokumentovat podobné odkryvy. Ve starších geologických podkladech máme toto místo překryto mladšími kvarterními sedimenty, takže jakékoliv odkrytí těchto sedimentů nám posléze pomáhá zjistit, jaké horniny se v podloží těchto sedimentů nacházejí a tím pádem i zpřesnit geologické mapy, které dále slouží jako podkladové mapy například k územnímu plánování, k základnímu inženýrsko-geologickému průzkumu a podobně,“ vysvětlila geoložka Helena Gilíková.
Společně s kolegy na místě odebíral vzorky také geolog Juraj Franců. Ve specifikaci nálezu a určení povahy uhlí byl zatím zdrženlivý. „Toto je zatím terénní pozorování, pak k tomu přidáme výsledky laboratorních analýz a budeme informovat o podrobnostech toho, co jsme našli. Je to spíše netypický vývoj uhelné sloje. Připadá mi, že to uhlí sem bylo přeplavené při povodni někdy před 95 miliony let. Vypadá to jako přelivový bažinný sediment, normální uhlí, které vzniká z rašeliny, takto nevypadá,“ popsal Juraj Franců.

Otázkou zatím zůstává, jaký vliv budou mít nová zjištění na další stavební postup. Podle geologů má nalezená vrstva daleko větší stlačitelnost než písky nebo jíly a obsahuje mnohem více vody. Je to plastický materiál a podle toho se bude chovat i při zatížení stavbou.

Nyní se zpracovává návrh úprav založení a odvodnění stavby, poté firma IMOS, která stavbu provádí, vyčíslí vliv úprav na cenu. „Pod základy je nutné vybudovat konstrukci štěrkopísčitého polštáře, který jednak zvýší únosnost, zmírní případné objemové změny, jako je bobtnání a smršťování, a dále sjednotí charakter základové půdy,“ píše se v závěrech nového geologického průzkumu, který si nechalo zpracovat město společností GEOtest.
Problémy může způsobit i voda vytékající právě ze sedimentů, které nebyly dřívějším průzkumem zjištěny. Tato voda podle průzkumu obsahuje vysoké koncentrace síranů, železa a manganu, které budou negativně působit na podzemní betonové i železné konstrukce. „Agresivitu podzemní vody je nutné předpokládat v těch částech stavební jámy, kde se vyskytují cenomanské jíly. Vzhledem k tomu, že jde o proudící nikoliv stagnující vodu, je nutné ji předpokládat i v dalším prostoru staveniště na těch konstrukcích, které mohou být proudící vodou omývány,“ uvádí zpráva společnosti GEOtest.

Částku, o kterou se stavba navýší, musí opět schválit boskovické zastupitelstvo, které se sejde 28. dubna. Tam se ukáže, jestli jsou zastupitelé ochotni stavbu nadále podporovat. „Pro rozhodování zastupitelů v této věci by rada města v předkládaném materiálu do zastupitelstva neměla opomenout vyčíslení všech dosavadních nákladů na projektovou dokumentaci a provedené stavební práce. Jinými slovy, co příprava a zahájení stavby sportovní haly občany Boskovic zatím stály. Pokračovat s výstavbou za vyšší cenu a s rizikem, že se ze stavby může po nějaké době stát nechtěný pomník? Nebo najít jiné využití pro současnou stavební jámu a sportovní halu postavit na vhodnějším místě? To bude jistě předmětem diskuse na zastupitelstvu města v měsíci dubnu,“ vyjádřil se opoziční zastupitel Milan Kolínský z ČSSD.