---
title: Na Slovákově opět proběhl Jarní jarmark
authors: Ivana Halouzková
category: napsali nám
tags: 13-2014
---

Sobota 22. března přinesla nejen neuvěřitelné jarní teploty dosahující až  22 stupňů, ale také sluníčka radosti v očích dětí a všech, kteří zavítali v dopoledních hodinách na Základní školu Slovákova, aby se zde společně pobavili, zahráli, něco hezkého si vytvořili, zkrátka společně přivítali jaro.

V pořadí již čtvrtý jarmark nabídl všem návštěvníkům velké množství aktivit pro tvořivé ruce, chvíle zábavy vyplněné hudbou, písničkami, rytmickým rýmováním v ukázkách netradičních hodin českého jazyka našich nejmladších žáků i chvíle odpočinku v barevné třídní kavárně. A protože jaro je hravé a veselé, přináší naději a inspiraci, nesly se také jednotlivé tvořivé dílny v tomto duchu. „Abychom si všichni zahráli, pobavili se, zkrátka užili si to,“ jak řekla ve svém úvodním slovu paní Blanka Matušková, která společně s paní Michaelou Dufkovou byla i tentokrát hlavní organizátorkou této výjimečné akce. 

Piškvorky z hlaďoučkých dřevěných koleček, které si děti samy nabarvily, netradiční PET hopík, kde si vyzkoušely nejen zručnost, ale i postřeh, ozdobné předměty z drátků a korálků, látkový sáček, na který si natiskly svá jména nebo obrázky vyrobené ze dřeva, hřebíčků a vlny, na všech těchto výrobcích si každý návštěvník jarmarku mohl ověřit nejen  svou zručnost, ale zároveň se i pobavit a naučit se něco nového.

I tentokrát byla v provozu třídní kavárna, která vítala příchozí rozmanitým sortimentem nápojů, zákusků i jiných pochoutek, barevně ozdobenými stoly. O každého nově příchozího hosta se zde navíc pod vedením paní učitelky Evy Tiché výborně postarali chlapci a hlavně děvčata ze třídy 4.E. Atmosféru každé kavárny doladí správně zvolená hudba - o tu naši se postaral pan Jaroslav Korčák, jehož písničky doprovázené hrou na kytaru, potěšily určitě každého.

Novinkou letošního jarmarku se stala herna, která byla zcela v režii žákyň i žáků třídy 7.D. Postarali se tam o děti, které již měly své výrobky hotové, a tak mohly v zábavě pokračovat u nejrůznějších stolních her.

Dobrá nálada, spokojenost, radost ze setkání, to vše jsou atributy charakteristické pro každý jarmark, který na naší škole proběhl. Nechyběly ani tomu letošnímu, jarnímu.