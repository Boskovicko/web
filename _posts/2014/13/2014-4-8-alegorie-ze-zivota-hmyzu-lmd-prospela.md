---
title: Čapkovská alegorie Ze života hmyzu divadlu LMD prospěla
cover-image: http://i.imgur.com/0GMyf3V.jpg
authors: Tomáš Trumpeš
category: kultura
tags: Kunštát divadlo 13-2014
---

Inscenaci hry bratří Čapků Ze života hmyzu představil v sobotu poprvé svému publiku ve vyprodaném kulturním domě kunštátský divadelní soubor LMD. Tajemná zkratka v názvu souboru je víceznačná, kunštátští divadelníci sami prozrazují, že může znamenat Lidové městské divadlo či s nadsázkou také Lehká mozková dysfunkce.

Při inscenaci slavné čapkovské alegorie však soubor na svém tradičním, rovněž s nadsázkou řečeno, postmoderním šílenství tak trochu ubral a vzhledem k charakteru předlohy zvolil uměřenější a ne tak expresivní divadelní výrazivo. Vedoucí souboru Marika Wetterová se tentokrát podělila o režisérskou práci se Štěpánkou Polákovou a Jirkou Fiedlerem, výsledkem je však i tak režijně jednolitý divadelní tvar, který jako obvykle propojují autorské písně LMD Bandu. Konzistenci představení je nutno ocenit i vzhledem ke značnému počtu účinkujících herců i hudebníků.
Tradičně výrazná poetika léta budovaného souboru se projevila také ve výtvarném ztvárnění hry, což je v případě uvedení Ze života hmyzu nesmírně důležité. Scénické i kostýmní řešení bylo nápadité, avšak jednoduché a funkční, což výrazně přispělo rytmu i vyznění celého představení.

Vedle ostřílených kunštátských herců jako jsou Jirka Dokoupil, Martin Konečný Lucka Stojanová, Jarda Sedláček či Petr Stojan stojí za zmínku kupříkladu výkon Kláry Konopáčové a také Zdeněčka Wettera. S neokázalou bezprostředností se o naléhavé závěrečné vyznění čapkovského textu přičinila Adriana Wetterová jako Dítě.

Kunštátský soubor LMD díky textu bratří Čapků opět ukázal, že umí vytvořit sdělnou inscenaci, která se svou divadelní invencí stylově vymyká ochotnickému standardu. A také potvrdil, jak důležité je, aby se ochotnická divadla nebála poměřit své síly s vhodně vybranými texty, které lze řadit mezi divadelní klasiku, ne snad pro jejich oblíbenost či hranost, ale pro jejich kvalitu. Dobrá a vhodně zvolená dramaturgie – to je nejstabilnější základ pro vznik kvalitní inscenace.

Poslední možnost zhlédnout kunštátskou inscenaci mají diváci na derniéře tuto sobotu 5. dubna od 19 hodin, opět na domácí scéně v kunštátském kulturním domě. Po posledním představení následuje koncert hudebních skupin Arco Quartet a Meron.