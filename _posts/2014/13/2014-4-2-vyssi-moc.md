---
title: Vyšší moc?
authors: Marek Osouch
category: publicistika
tags:
- Boskovice
- sportovní hala
- 13-2014
---

Nevím, jestli mám dění kolem sportovní haly sledovat s úsměvem, že jsem vzniklou situaci očekával, či mám být naštvaný, že k ní skutečně došlo a teď ji všichni zaplatíme jako neočekávané náklady.

Pro podobné situace se v Boskovicích již před časem s komplikacemi na koupališti vžil termín *vyšší moc*, který je opravdu zákonem upravený a rozumí se jím nějaká nepředvídatelná, výjimečná situace čili náhoda, za kterou nenese žádná strana zodpovědnost.

Ani u koupaliště na Července, ani u haly mě ovšem vyšší moc nesedí. Oprava koupaliště v roce 2007 byla dokončena za necelé tři měsíce! Buď tady máme nadmíru šikovné projektanty a dělníky, kteří jsou obdaření vyšší mocí a dokážou vše tak rychle zvládnout, nebo se na něco zapomnělo. Zanedlouho jsme zjistili, že druhá odpověď byla správnou. Budoval se totiž jen provizorní bazén, který byl a dodnes je slepencem dna starého bazénu a nově budovaného, v současnosti nazývaného rekreační. Když se pak o rok později dostalo na rozsáhlou rekonstrukci, na provizorní dočasné řešení se poněkud zapomnělo. Společnost, která měla rozsáhlou rekonstrukci v roce 2008 na starosti, odmítla nést později za provizorní dílo zodpovědnost, i když do něj zasáhla. Tak nám zde ten provizorní bazén stále straší a my jen s obavou můžeme čekat, kdy nám opět ukáže svou vyšší moc.

Sportovní hala si je s opravou Červenky v lecčems podobná. Zase je zde spěch, aby ta hala už konečně byla, sportovci byli spokojení, Boskovicím se konečně splnilo vysněné přání a radní splnili předvolební slib. Hala je skutečně třeba, ale dvakrát měř a jednou řež. Na boskovické radnici si toto přirovnání vzali k srdci doslova a průzkumné vrty provedli pouze dva. Navíc podle vizualizace v jedné přímce na kraji haly. Další tři vrty, ze kterých se podle vedení města vycházelo, na obrázku ani nejsou. Nejspíš jsou několik desítek metrů dál pod školou. Takže to máme dva vrty, které nejsou ani téměř pod samotnou halou. A to v lokalitě, která je svým podložím velmi nestabilní. Podle technického dozoru se postupovalo standardně a na komplikace se přišlo až po odbagrování zeminy. Zde se mi opět nabízí spojitost – tentokrát s lázněmi, kde se na velmi špatný stav také přicházelo až během rekonstrukce, která  nakonec stála dvakrát tolik.

Pokud se jedná o nestandardní nestabilní podloží, čekal bych nadstandardní hydrogeologický průzkum, abychom se nedočkali nadstandardní ceny. Už jen čekám na slova, že jsou to neočekávané komplikace, čili v boskovické hantýrce – vyšší moc. 
Vyšší moc se nám i u sportovní haly – v jistém slova smyslu – už ukazuje. Tolik vody pohromadě jsem totiž po letošní extrémně suché zimě jinde než na místě výstavby sportovní haly neviděl. Co se tam stane, až skutečně bude pršet? 