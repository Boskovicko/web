---
title: Turisté zahájí sezónu v Černé Hoře i v Boskovicích
authors: Petra Bílá
category: zpravodajství
tags: Boskovicko turismus 13-2014
---

Začátek letošní turistické sezony se blíží. Při té příležitosti připravili v Boskovicích a Černé Hoře o prvním dubnovém víkendu již tradiční akce.

Boskovičtí pátého dubna pořádají hravé putování městem pro rodiny s dětmi nazvanou letos Na sedm západů aneb po stopách boskovických domů. „Je to už třetí ročník akce, loni byla společným tématem voda, letos jsme zvolili téma domů v Boskovicích. Myslím, že toto hravé putování je dobrá forma, jak děti mohou blíže poznat domy a stavby, okolo kterých běžně chodí,“ konstatoval místostarosta Boskovic Dominik Božek. Na příchozí čeká sedm zastávek v historickém centru města, při nichž budou plnit úkoly. Během dopoledne je připraven doprovodný program na nádvoří zámku, kde se představí dětská folková skupina Pružiny nebo blanenské divadlo Kolárka. Od jedné do tří pak bude mimořádně přístupná zámecká půda a sklepní prostory. Ve dvě začne prohlídka židovské čtvrti s průvodcem a zájemci o židovskou kulturu se ve čtyři hodiny setkají v Kafé za rohem. „Co se týká prohlídek, myslím, že se dostane na každého a není třeba se předem objednávat. Odhaduji, že prohlídky zámeckého sklepení budou volné, vstup na půdu zámku bude v doprovodu původce,“ sdělil Božek. Dodal, že akce se koná za každého počasí a vstup je zdarma. „Při organizaci akce spolupracujeme s občanským sdružením Intera a s místní pedagogickou školou. Její studentky nám pomáhají zajistit soutěže a úkoly pro děti,“ uvedl Božek.

O den později se mohou výletníci se svými rodinami vydat na tradiční výlet s cílem v černohorském pivovaru. Turistické pochody startují mezi půl osmou a půl desátou z Blanska nebo o půl desáté v Boskovicích. V Černé Hoře se příchozí mohou zúčastnit doprovodného programu a při zapojení kapky fantazie se připojit k pokusu o vytvoření nového českého rekordu. „Téma akce se každý rok mění, ale pokaždé se odehrává ve znamení pohodové jarní nálady, dobrého jídla a pití, country muziky a taky pořádné porce recese, “ pozval Jiří Kučera z Městského úřadu v Blansku. Letos chtějí pořadatelé zdůraznit pohostinnost regionu Moravský kras a okolí. „Za dohledu komisaře z agentury Dobrý den z Pelhřimova chceme vytvořit rekord v počtu lidí na jednom místě, kteří mají srdce na dlani,“ upřesnil Kučera. Sčítat se bude mezi dvanáctou a čtrnáctou hodinou a započten bude každý příchozí, který bude mít na dlani namalované či vytetované srdce nebo bude mít na dlani položený předmět ve tvaru srdce,“ upřesnil Kučera. V půl třetí pak hosté z řad starostů a partnerů akce slavnostně zahájí novou turistickou sezonu a symbolicky zakrojí první letošní turistický salám.
O prvním dubnovém víkendu se návštěvníkům otevřou i brány lysického zámku. Přes zimu tam doplnili první návštěvnickou trasu o kolekci orientálních zbraní a restaurovaný obraz v Ervinově knihovně. Hned u vchodu návštěvníky v dubnu přivítá restaurovaná barokní socha Herkula. Na začátek sezony tam připravují několik výstav. Od pátého dubna vystaví malované hedvábí autorky Hany Krškové. V období od osmnáctého dubna chystají tradiční výstavu květinových aranžmá jaro na zámku. „O velikonočních svátcích bude přístupný také skleník a oranžérie zámeckého zahradnictví. Ve stejnou dobu připravujeme pod arkádami a na malém nádvoří velikonoční tvůrčí dílnu s malováním vajec a možností vlastnoruční tvorby velikonočních dekorací,“ pozvala na lysický zámek Lenka Nečasová.

Ti, které sluníčko zláká k výletu, se mohou v dubnu vždy o víkendech podívat na zámek v Letovicích, který po zimní pauze také bude zpřístupněn první dubnový víkend. O čtrnáct dní později bude veřejnosti zpřístupněn zámek v Kunštátě. Pro letošní sezonu tam připravují nové návštěvnické centrum.
Na zámku v Boskovicích začne hlavní sezona až v květnu. To stejné platí i pro areál boskovického westernového městečka.