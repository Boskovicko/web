---
title: Elektronická služba přinesla Šebetovu prvenství a postup do finále
authors: M. Krajíčková
category: zpravodajství
tags:
- Šebetov
- Brno
- rozhovory
- 13-2014
---

Výsledky krajského kola soutěže Zlatý erb, ve které se hodnotí webové stránky a elektronické služby měst a obcí, byly vyhlášeny 24. března.

Na Boskovicku zvítězil v kategorii elektronická služba web Šebetova a jeho SMS hlídač pohledávek. Na druhé příčce v této kategorii se umístily Petrovice. Z blanenského okresu byla dále úspěšná Černá Hora, jejíž inovované webové stránky získaly ve své kategorii třetí místo, a cenu veřejnosti si odnesly Křtiny. Ve zvláštní kategorii školský web na třetí místo dosáhla boskovická Vyšší odborná škola ekonomická a zdravotnická a Střední škola na Hybešově ulici. Celostátní kolo, do kterého postoupili vždy jen vítězové každé kategorie, se uskuteční ve dnech 7. a 8. dubna v Hradci Králové.

Na předávání cen do Brna přijel  také starosta Šebetova Zdeněk Čížek. Po vyhlášení výsledků měl o to větší radost, že je sám jejich autorem.

**Kdy jste se o této soutěži dozvěděl?**

Před čtrnácti lety jsem vytvořil web pro Šebetov a přihlásil ho právě do této soutěže. Neuspěl, ale já jsem získal spoustu zajímavých informací a dobré vodítko, jak se mají webové stránky správně dělat. O rok později jsem to zkusil znovu a to už jsme byli vítězi. Od té doby soutěž sleduji pravidelně a účastním se i konferencí Internet ve státní správě a samosprávě.

**Jak vznikaly nové webové stránky, které jsou v provozu od září minulého roku?**

Právě díky zkušenostem, které jsem za tu dobu  získal, jsem se mohl v loňském roce pustit do vytváření nových webových stránek. Také jsem se samozřejmě díval na weby ostatních. Ale vadila mi na nich ta úřednická strojenost, kde informace ztrácí osobní přístup. Chtěl jsem alespoň trošku něco jiného, stránky, které píše sám život v obci a které budou takovou její mediální kronikou. Přehlednost webu byla jasná priorita.

**Proč jste se rozhodl přihlásit letos právě elektronickou službu?**

Mohl jsem zvolit buď turisticky atraktivní prezentaci nebo inovativní elektronickou službu. Volba na SMS hlídače pohledávek padla, když jsem si uvědomil, kolik  práce, času a prostředků je nutné pro vymožení pohledávek od občanů v obci. I když toto není spásné řešení pro zatvrzelé neplatiče, dá se s ním předcházet vzniku větších pohledávek či mimořádně operativně řešit opomenuté nebo chybné platby. Jsem ve spojení s firmou, která je dominantní poskytovatel informačních systémů pro místní samosprávy. Požádal jsem je o spolupráci, ale měli zato, že moje myšlenka nebude komerčně úspěšná. Poradil jsem si sám a napároval jejich modul pohledávek s modulem, který odešle SMS. Případné umístění v celostátní soutěži mi dá skvělou vyjednávací pozici a pak už nebude problém rozšířit účetní software o tuto funkcionalitu do většiny měst a obcí. Ta myšlenka má obrovský obchodní potenciál. Bohužel programátoři nejsou účetní a možná trochu neodhadli poptávku na trhu.

**Co je na vašich webových stránkách nejvíce využívané?**

Úvodní stránka je vlastně takový info servis ze Šebetova. Velmi jsou navštěvované novinky, web kamery, fotky, videa či meteostanice. Dle návštěvnosti na webu je vidět propojení obecního webu se sociální sítí, je zajímavé sledovat, kdy jsou naše stránky nejvíce využívané. Mám radost, že si tolik lidí našlo právě tuto cestu, jak získávat informace. Ty se tak dají efektivně publikovat s minimálními náklady.