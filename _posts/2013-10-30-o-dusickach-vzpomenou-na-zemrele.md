---
title: Lidé o Dušičkách vzpomenou na své blízké zemřelé
layout: clanek
category: z regionu
---

Na přelomu října a listopadu bývá na hřbitovech rušněji než obvykle. Lidé přicházejí, aby uctili Památku zesnulých neboli Dušičky. Tisíce světýlek, které žhnou jako vzpomínka na zemřelé blízké, hroby ozdobené věnečky nebo květinovými vazbami, lidé postávající u hrobu se sepnutýma rukama, tiše odříkávající modlitbu, takto vypadá v těchto dnech atmosféra na hřbitovech. 

V dušičkovém čase lidé daleko více navštěvují i bohoslužby. „Mše na památku všech věrných zemřelých je slavena druhého listopadu. Je to jedna z příležitostí, kdy na bohoslužby přicházejí i lidé, kteří jindy chodí do kostela jen sporadicky. Je to dáno tím, že víra ve věčný život v těchto lidech přetrvává, byť jsou, co se týká pravidelného praktikování, tak trochu na okraji,“ vysvětlil kněz římskokatolické farnosti v Kunštátě Petr Košulič. Podle něj by lidé při návštěvách hřbitovů neměli zapomínat na to, jaký smysl má uctění památky zesnulých. „Kladení věnců na hrob by lidé měli vnímat jako vzpomínku a vděčnost, kterou dáváme s láskou těm, kteří nás předešli. S tím je spojené i to, že této vděčnosti chce člověk něco ze svého života obětovat. Jsou samozřejmě lidé, kteří kupují věnce a vazby na hrob s tím, že chtějí mít lépe ozdobený hrob, než sousedi. Tento způsob jednání ale většinou není výrazem naší vděčnosti vůči zemřelým, ale spíše našich vlastních ambicí,“ osvětlil kněz z kunštátské farnosti. 

Při rozmýšlení, co položit na hrob, lidé volí mezi umělými květinami a jednoduchými věnečky po velké věnce a mohutné květinové vazby. „Mezi našimi zákazníky jsou letos hodně populární věnce ze stříbrného smrku. Cena věnců, které nabízíme, se pohybuje od devadesáti korun až k šesti stům, záleží na velikosti a použitém materiálu. Větší kytice pak stojí od pěti set osmdesáti korun až do devíti set. Cena odpovídá tomu, že věnce sami vyrábíme, není to žádný laciný kýč, pracujeme s přírodními materiály, každý věnec je originál,“ popsal majitel pohřební služby a správce letovického hřbitova Václav Holub, který v Letovicích provozuje i květinářství. 

Velká část lidí navštíví hřbitovy, na kterých odpočívají jejich blízcí jen o Dušičkách. „Taková je běžná praxe, bohužel cestu na hřbitov si jindy neudělají ani místní,“ popsal své zkušenosti František Přikryl, který má na starosti správu hřbitova v Boskovicích. 

O běžnou údržbu hřbitovů se v průběhu roku stará obec, v jejímž majetku pohřebiště je, nebo například správce hřbitova. Nájemci hrobového místa, s kterými majitel pohřebiště uzavírá nájemní smlouvy na dobu deseti let, za tyto služby platí. „Kromě poplatku za hřbitovní služby, mezi nimiž jsou zahrnuty například údržba zeleně a zpevněných ploch, úklid odpadů a náklady na vodné a stočné, lidé platí také nájemné. Jeho výše je podle aktuálního ceníku stanovena na deset korun za metr čtvereční. Částka za hřbitovní služby pro boskovický hřbitov za letošní rok byla něco málo přes třiapadesát korun za metr čtvereční, přičemž město po nájemcích požaduje pětatřicet korun, zbytek částky dotuje ze svého rozpočtu,“ prozradila Leona Fialová z odboru životního prostředí na Městském úřadě v Boskovicích. 

František Přikryl přiblížil, jak výběr poplatků probíhá. „Do poplatku za obslužnost hřbitova spadají všechny práce a servis, které se dějí okolo hřbitova, údržba zrušených hrobů, které zatím nemají nájemce, a údržba veškerých volných ploch na hřbitově. Pokud daný hrob má nájemce, tak je jeho povinností, aby si ho udržoval. Ne vždy se tak ale děje. Pokud se o něj nájemce nestará, tak mu ze zákona můžeme dát výpověď z nájmu. Když už je stav hrobu do očí bijící, tak se snažíme na to upozornit nájemníky, buď písemně, nebo na hrob umístíme cedulku, aby se ohlásili na správě, kde to s nimi konzultujeme,“ popsal Přikryl. Komplikovanější jsou podle něj případy, kdy si nikdo z rodiny nemá o hrob zájem, nechce si ho vzít. „Pak musí dát souhlas k tomu, že se ten hrob zruší. My ho zrušíme, ale podle zákona je to problém, protože to, co je na hrobě, patří nájemci, a tak když zrušíme hrob, musíme uklidit náhrobek a obruby,“ vysvětlil František Přikryl. Na hřbitově v Boskovicích je podle něj v současné době dostatek míst, které mohou sloužit k pohřbívání. „Je tady lokalita jak pro nová hrobová místa, tak i spousta hrobů, které byly vykázány a jsou vyčištěny,“ uzavřel správce hřbitova v Boskovicích.
